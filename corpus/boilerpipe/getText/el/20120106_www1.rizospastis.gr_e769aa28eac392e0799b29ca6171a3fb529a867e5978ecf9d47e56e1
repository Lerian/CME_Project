«Γομάρια»...
Βγήκαν ήδη πολλοί στο σεργιάνι
(σ.σ.: από τον Κ. Στεφανόπουλο, την Διαμαντοπούλου και τον Π. Ευθυμίου μέχρι τον Σαμαρά που δήλωσε ότι «δεν είμαστε αγκαλιά με κάποιο ημερολόγιο»)
για να προπαγανδίσουν την παράταση του βίου της κυβέρνησης Παπαδήμου.
Ομως, το πιο... σοβαρό αιτιολογικό για τη μη διενέργεια εκλογών στον συμφωνημένο (υποτίθεται) χρόνο διεξαγωγής του, διατυπώθηκε από τον Ροντούλη.
*
Ο Ροντούλης - υφυπουργός της κυβέρνησης Παπαδήμου προερχόμενος από τον ΛΑ.Ο.Σ. - δήλωσε χτες σε ραδιοφωνικό σταθμό («Κανάλι 9») ότι οι εκλογές είναι «πολυτέλεια»...
Για να ενισχύσει το επιχείρημά του, περί παράτασης του βίου της παρούσας κυβέρνησης,
(η οποία στηρίζεται, μεταξύ άλλων, και στις ψήφους των βουλευτών του ΠΑΣΟΚ),
πρόσθεσε μάλιστα ότι κατά την ημερομηνία που έχει ανακοινωθεί για την τέλεση των εκλογών, στις 19 Φεβρουαρίου, συμβαίνουν φοβερά πράγματα. Οπως για παράδειγμα ότι «στη Φλώρινα έχει χιόνια»...
Και άρα πώς θα γίνουν εκλογές μέσα στα χιόνια...
*
Ακολουθώντας τη λογική (αν υποτεθεί ότι υπάρχει τέτοιο πράγμα) του Ροντούλη, θα είχαμε εν προκειμένω να προσθέσουμε:
Πέραν του γεγονότος ότι το χειμώνα «έχει χιόνια» στη Φλώρινα,
αμέσως μετά, την άνοιξη, ξεσπούν - ανά την επικράτεια - αλλεργίες λόγω της γύρης και - το χειρότερο - μετά την άνοιξη,
το καλοκαίρι, κάποιοι υποστηρίζουν ότι κυκλοφορούν καρχαρίες στα ανοιχτά της Κρήτης...
Είναι δυνατόν, λοιπόν, υπό τέτοιες συνθήκες να γίνονται εκλογές;
*
Αρα σόφρων η πρόταση του Ροντούλη να αποφύγουμε την «περιπέτεια» των εκλογών.
και τούτο για δύο λόγους:
Πρώτον και πέραν του ότι η αναβολή των εκλογών μάς απαλλάσσει από περιττές «πολυτέλειες»,
δεύτερον, μας εξασφαλίζει, μέσα από το μεγαλύτερο βίο της κυβέρνησης, την μακροημέρευση του Ροντούλη στην καρέκλα του υφυπουργού!
Επαναλαμβάνουμε, δε, ότι ο Ροντούλης είναι υφυπουργός με τις ψήφους, μεταξύ άλλων, των βουλευτών του ΠΑΣΟΚ
- εκείνους δηλαδή, που λίγες μέρες πριν γίνει υφυπουργός, ο Ροντούλης τους αποκαλούσε από βήματος Βουλής... «γομάρια».
Γράφει:
