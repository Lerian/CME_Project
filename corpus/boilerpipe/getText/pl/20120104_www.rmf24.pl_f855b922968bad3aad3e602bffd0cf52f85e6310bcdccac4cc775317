Hindusi chcą produkować samochód tańszy niż Tata Nano
Wtorek, 3 stycznia 2012 (13:54)
Hinduski producent Bajaj Auto zaprezentował nowy model samochodu - RE60. Ma to być nowy najtańszy samochód świata, konkurencja dla Taty Nano - innego indyjskiego samochodu, który jest obecnie najtańszym dostępnym modelem.
Zdjęcie
   
/PAP/EPA
Bajaj jest na razie znany głównie z produkcji skuterów i trzykołowych riksz. Model RE60 to pierwsza przymiarka producenta do rynku samochodowego. Producent, prezentując swój nowy model w New Delhi, przedstawiał go jako remedium na wszechobecne w Indiach korki i zanieczyszczenie powietrza. Firma zapewnia, że samochód ma małe zużycie paliwa i niski poziom emisji dwutlenku węgla.
Samochód ma cztery siedzenia i rozwija prędkość do 70 km/godz. Producent deklaruje, że na jednym litrze paliwa auto przejedzie ok. 35 km. Model ma wejść do sprzedaży jeszcze w tym roku. Bajaj Auto nie ujawnia jeszcze ceny samochodu. Szefowie firmy deklarują, że grupą docelową są właściciele i użytkownicy popularnych w Indiach, wyposażonych w silniki, riksz.
Jak donoszą media, w produkcję modelu mogą się zaangażować tacy potentaci jak Nissan czy Renault. Decyzje w tej sprawie mają zapaść w najbliższych dniach.
Reklama
Obecnie za najtańszy samochód świata uchodzi Tata Nano, produkowany przez indyjski koncern Tata Motors. Cena wersji podstawowej wynosi ok. 140 tys. rupii, czyli ok. 2,7 tys. dolarów.
Artykuł pochodzi z kategorii: Ciekawostki
