Znamy tajemnicę wirusa żółtaczki typu C
Wtorek, 3 stycznia 2012 (06:32)
Naukowcy z uniwersytetów Północnej Karoliny i Kolorado odkryli tajemnicę wirusa żółtaczki typu C. Ich badania mogą pomóc ograniczyć światową epidemię wirusowego zapalenia wątroby. W artykule opublikowanym na łamach czasopisma "Proceedings of the National Academy of Sciences" opisują, w jaki sposób wirus HCV, by przetrwać, wykorzystuje cząsteczki RNA komórek wątroby.
Zdjęcie
Wirus zapalenia wątroby typu C widoczny w mikroskopie elektronowym  
/PhD Dre at en.wikipedia; Creative Commons Uznanie autorstwa–na tych samych warunkach 3.0 niezlokalizowana, 2.5 zlokalizowana, 2.0 zlokalizowana oraz 1.0 zlokalizowana.
Badania prowadzone przez Amerykanów pokazały, że wirus HCV, wiąże pewne konkretne cząsteczki kwasu rybonukleinowego, tak zwane miR-122, które regulują ekspresję genów w komórkach naszej wątroby. W ten sposób wirus stabilizuje własne RNA i zapewnia sobie niezakłóconą produkcję niezbędnych białek.
Ten sam zespół badawczy odkrył zależność wirusa żółtaczki typu C od tych konkretnych cząsteczek RNA już w 2005 roku, teraz zrozumiał wreszcie na czym dokładnie ten mechanizm polega.
Przy okazji wyjaśniło się, dlaczego nowy eksperymentalny lek przeciwko żółtaczce wydaje się skuteczny. Substancja zwana antagomerem wiąże potrzebne wirusowi cząsteczki naszego RNA i nie pozwala na dalszą, korzystną tylko dla jednej strony współpracę.
Reklama
