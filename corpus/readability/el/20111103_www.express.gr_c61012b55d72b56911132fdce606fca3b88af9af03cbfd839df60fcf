<html><body><div><table class="contentpaneopen">
			<tr>
								<td align="left" class="contentheading">
				Αμεσα ιάσιμη νόσος η ακράτεια ούρων								</td>
								<td align="right" class="buttonheading">
				<a href="http://www.express.gr/">
				<img src="http://www.express.gr/images/M_images/printButton.png" alt="" align="middle" name="image" border="0"/>				</a>
				</td>
							<td align="left" class="buttonheading">
			<a href="http://www.express.gr/">
			<img src="http://www.express.gr/images/M_images/emailButton.png" alt="" align="middle" name="image" border="0"/>			</a>
			</td>
				<td align="left" valign="center" class="buttonheading">
				<img src="http://www.express.gr/images/siteimg/spacer.gif" border="0"/>
				</td>
				<td align="left" valign="center" class="buttonheading">
				<a class="help"><img src="http://www.express.gr/images/a1.gif" border="0"/></a>
				</td>
				
				<td align="left" valign="center" class="buttonheading">
				<a class="help"><img src="http://www.express.gr/images/a2.gif" border="0"/></a>
				</td>
				<td align="left" valign="center" class="buttonheading">
				<a class="help"><img src="http://www.express.gr/images/a3.gif" border="0"/></a>
				</td>
						</tr>
			</table>
			
		<table class="contentpaneopen">
				<tr>
			<td class="date" align="left" colspan="2" valign="top">
			<span class="createdate">
			 Πηγή: <a class="external" href="http://www.express.gr">Express.gr</a>		<font class="createdate"> 03/11/11-16:32<br/><br/></font></span></td>
			</tr>
					<tr>
			<td id="resize" class="size5" align="left" valign="top" colspan="2">
			<br/>&#13;
&#13;
Ανενημέρωτες είναι οι γυναίκες στο θέμα της ακράτειας ούρων και αυτό &#13;
ίσως είναι ένας από τους λόγους για τους οποίους δεν απευθύνονται στο &#13;
γιατρό για να λύσουν το πρόβλημά τους. Συνήθως, ενώ έχουν συμπτώματα &#13;
ακράτειας δεν απαντάνε θετικά στην σχετική ερώτηση. Απαντούν όμως θετικά&#13;
 στην ερώτηση «όταν βήχετε έχετε ακράτεια ούρων;», σύμφωνα με &#13;
αποτελέσματα έρευνας για την ακράτεια ούρων σε εμμηνοπαυσιακές γυναίκες &#13;
που πραγματοποιήθηκε στην μαιευτική -γυναικολογική κλινική του &#13;
Νοσοκομείου Νάουσας  και παρουσιάζεται στο 8ο Μακεδονικό Ουρολογικό &#13;
Συνέδριο που διεξάγεται στη Θεσσαλονίκη. <br/><br/>   &#13;
	Εξάλλου έρευνα της Β΄ Ουρολογικής Κλινικής του ΑΠΘ και του Κέντρου &#13;
Μελέτης Εγκράτειας και Παθήσεων Πυελικού Εδάφους,  για τη διερεύνηση των&#13;
 δεδομένων που σχετίζονται με την αναζήτηση ιατρικής βοήθειας γυναικών &#13;
με ακράτεια, έδειξε ότι μόνο οι μισές έχουν αναζητήσει ιατρική συμβουλή &#13;
και ακόμη λιγότερες έχουν λάβει σύντομης διάρκειας αγωγή, συνήθως &#13;
φαρμακευτική, παρόλο που ενοχλούνται τόσο από την ακράτεια  όσο και από &#13;
τα συνυπάρχοντα συμπτώματα του κατώτερου ουροποιητικού. <br/><br/>   &#13;
	Η ενόχληση από τα συμπτώματα του κατώτερου ουροποιητικού, η συχνότητα &#13;
των επεισοδίων ακράτειας  και η ακράτεια ούρων κατά τη διάρκεια της &#13;
σεξουαλικής επαφής αυξάνουν σημαντικά τη πιθανότητα αναζήτησης θεραπείας&#13;
 για την ακράτεια ούρων. Τα αποτελέσματα της έρευνας αυτής έδειξαν  ότι &#13;
οι περισσότερες γυναίκες προσδοκούν πλήρη ίαση της ακράτειας.  Επίσης &#13;
από την έρευνα αυτή προέκυψε ότι μόνο το 65% των γυναικών ήταν &#13;
σεξουαλικά ενεργές.  Οι μισές περίπου (47%) ήταν δυσαρεστημένες από τη &#13;
σεξουαλική τους λειτουργία. Η έλλειψη σεξουαλικής επιθυμίας  ήταν η &#13;
συχνότερη αιτία (27,7%) αυτής της δυσαρέσκειας, ακολουθούμενη από την &#13;
δυσπαρεύνεια (δηλαδή πόνο κατά τη σεξουαλική επαφή) (18,5%), την &#13;
ανεπαρκή ύγρανση του κόλπου (17,4%) και την ακράτεια ούρων κατά τη &#13;
συνουσία (15,2%). Η ακράτεια κατά τη σεξουαλική επαφή αύξανε σημαντικά &#13;
την πιθανότητα ελαττωμένης σεξουαλικής επιθυμίας αλλά ταυτόχρονα αύξανε &#13;
τη πιθανότητα αναζήτησης βοήθειας για την αντιμετώπιση της απώλειας &#13;
ούρων<br/><br/>   &#13;
<br/><br/>   &#13;
Η έλλειψη ενημέρωσης εμπόδιο για τη θεραπεία<br/><br/>   &#13;
<br/><br/>   &#13;
	Η έλλειψη ενημέρωσης για την ακράτεια και ο φόβος του στιγματισμού &#13;
κρατούν τους ασθενείς μακριά από τη θεραπεία, η οποία μπορεί να επέλθει &#13;
άμεσα με τη χρήση φαρμακευτικής αγωγής ή μια μικρή χειρουργική επέμβαση.<br/><br/>   &#13;
&#13;
	«Το περασμένο  Ιούνιο που κάναμε μια μεγάλη καμπάνια για την ακράτεια &#13;
ούρων διαπιστώσαμε ότι πολύς κόσμος δεν ήταν ενημερωμένος. Επικρατούσε &#13;
ένα ταμπού, ένα στίγμα.  Ο κόσμος δεν ήθελε να προσέλθει στο γιατρό, δεν&#13;
 ήξερε ότι η πάθηση αυτή θεραπεύεται, ότι η πάθηση ανήκει στην &#13;
ειδικότητα της ουρολογίας και γι΄ αυτό σήμερα στο πλαίσιο του συνεδρίου &#13;
ενημερώνουμε το κοινό ώστε να το ευαισθητοποιήσουμε προκειμένου να &#13;
προσέλθει στο γιατρό και με μια φαρμακευτική αγωγή ή με μία χειρουργική &#13;
επέμβαση να γίνει καλά» ανέφερε στο ΑΠΕ-ΜΠΕ ο πρόεδρος της Ουρολογικής &#13;
Εταιρείας Βορείου Ελλάδος, ουρολόγος Σταύρος Χαραλάμπους.<br/><br/>   &#13;
	«Το 50% όλων των γυναικών από 18-88 ετών έχουν κάποιας μορφής ακούσια &#13;
απώλεια ούρων, δηλαδή ακράτεια, ίσως όχι κάθε μέρα, ίσως όχι κάθε &#13;
εβδομάδα, αλλά κάποια στιγμή θα τις απασχολήσει. Επομένως είναι ίσως το &#13;
σοβαρότερο και σημαντικότερο  ουρολογικό πρόβλημα στις γυναίκες, το &#13;
οποίο είναι υποτιμημένο και κουκουλωμένο» επισήμανε από τη πλευρά του ο &#13;
επίκουρος καθηγητής ουρολογίας στο ΑΠΘ αντιπρόεδρος της Ουρολογικής &#13;
Εταιρείας Βορείου Ελλάδος, Γιώργος Δημητριάδης. <br/><br/>   &#13;
	Στο ερώτημα πότε πρέπει να ανησυχήσει κανείς και να αποταθεί σε &#13;
ουρολόγο ο κ Δημητριάδης δίνει την εξής απάντηση: «Σε κάθε περίπτωση που&#13;
 έχει κανείς ακούσια απώλεια ούρων, δηλαδή ακράτεια που  δεν μπορεί να &#13;
ελέγχει, θα πρέπει να πάει σε ουρολόγο. Η ακράτεια  χωρίζεται σε δύο &#13;
μεγάλες κατηγορίες, την επιτακτικού τύπου ακράτεια, δηλαδή αυτή που &#13;
συνδέεται με απότομη επιθυμία για ούρηση  την οποία δεν μπορούμε να &#13;
αναβάλουμε, και την ακράτεια κατά τη προσπάθεια, δηλαδή όταν βήχουμε, &#13;
χορεύουμε, γελάμε κλπ. Η πρώτη κατηγορία αντιμετωπίζεται κατά κανόνα &#13;
φαρμακευτικά , η δεύτερη  αντιμετωπίζεται χειρουργικά. Τα αποτελέσματα &#13;
της φαρμακευτικής αγωγής είναι  άμεσα και είναι εμφανή από την επόμενη &#13;
ημέρα. Το ίδιο ισχύει και για τις χειρουργικές επεμβάσεις, που τώρα &#13;
πλέον είναι μικρές. Υπάρχουν τεχνικές που έχουν απλουστεύσει σημαντικά &#13;
τα πράγματα, οι επεμβάσεις είναι σχεδόν αναίμακτες  με  μικρές τομές και&#13;
 διάρκεια και αποτελεσματικές σε ποσοστό που ξεπερνά το 90%».<br/><br/>   



<table border="0"><tr><td align="left"/><td align="right">

	<br/>
	



	
	
	
	<br/><div align="right"><a target="_blank" href="http://www.express.gr/index2.php?option=ozo_rssxt&amp;type=RSS0.91&amp;no_html=1&amp;cat=ΥΓΕΙΑ" void=""><img src="http://www.express.gr/images/rss.gif" border="0"/></a> <a href="http://www.facebook.com/share.php?u=&lt;url&gt;" target="_blank" class="fb_share_link"><img src="http://www.express.gr/siteimg/facebook.gif" border="0"/></a></div></td></tr></table>			</td>
		</tr>
				</table>
					</div></body></html>
