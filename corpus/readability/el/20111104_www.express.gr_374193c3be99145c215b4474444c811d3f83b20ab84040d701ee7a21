<html><body><div><table class="contentpaneopen">
			<tr>
								<td align="left" class="contentheading">
				Η παχυσαρκία και το "καθισιό" αυξάνουν τον κίνδυνο για καρκίνο του εντέρου 								</td>
								<td align="right" class="buttonheading">
				<a href="http://www.express.gr/">
				<img src="http://www.express.gr/images/M_images/printButton.png" alt="" align="middle" name="image" border="0"/>				</a>
				</td>
							<td align="left" class="buttonheading">
			<a href="http://www.express.gr/">
			<img src="http://www.express.gr/images/M_images/emailButton.png" alt="" align="middle" name="image" border="0"/>			</a>
			</td>
				<td align="left" valign="center" class="buttonheading">
				<img src="http://www.express.gr/images/siteimg/spacer.gif" border="0"/>
				</td>
				<td align="left" valign="center" class="buttonheading">
				<a class="help"><img src="http://www.express.gr/images/a1.gif" border="0"/></a>
				</td>
				
				<td align="left" valign="center" class="buttonheading">
				<a class="help"><img src="http://www.express.gr/images/a2.gif" border="0"/></a>
				</td>
				<td align="left" valign="center" class="buttonheading">
				<a class="help"><img src="http://www.express.gr/images/a3.gif" border="0"/></a>
				</td>
						</tr>
			</table>
			
		<table class="contentpaneopen">
				<tr>
			<td class="date" align="left" colspan="2" valign="top">
			<span class="createdate">
			 Πηγή: <a class="external" href="http://www.express.gr">Express.gr</a>		<font class="createdate"> 04/11/11-11:21<br/><br/></font></span></td>
			</tr>
					<tr>
			<td id="resize" class="size5" align="left" valign="top" colspan="2">
			<br/>&#13;
&#13;
Οι ενήλικες, ιδίως οι μεσήλικες, που είναι παχύσαρκοι, κυρίως γύρω από &#13;
την μέση, έχουν αυξημένο κίνδυνο εμφάνισης καρκίνου του παχέος εντέρου, &#13;
ενώ η σωματική άσκηση και η απώλεια βάρους μειώνουν τις πιθανότητες της &#13;
νόσου, σύμφωνα με μία νέα ολλανδική επιστημονική έρευνα. Μια άλλη &#13;
καναδική έρευνα συμπέρανε ότι η καθιστική ζωή αυξάνει τον κίνδυνο &#13;
καρκίνου και ιδιαίτερα του εντέρου.<br/><br/>   &#13;
Οι ερευνητές, με επικεφαλής την επιδημιολόγο Λάουρα Χιουζ της Ιατρικής &#13;
Σχολής του πανεπιστημίου του Μάαστριχτ, που δημοσίευσαν τη σχετική &#13;
μελέτη στο αμερικανικό περιοδικό επιδημιολογίας «American Journal of &#13;
Epidemiology», σύμφωνα με το πρακτορείο Ρόιτερ, μελέτησαν επί 16 χρόνια &#13;
τις περιπτώσεις περισσότερων από 120.000 ενηλίκων ηλικίας 55 έως 69 &#13;
ετών. Στο διάστημα αυτό, το 2% εμφάνισαν ορθοκολικό καρκίνο (που λέγεται&#13;
 και καρκίνος του παχέος εντέρου). Οι επιστήμονες διαπίστωσαν ότι ο &#13;
κίνδυνος ήταν κατά μέσο όρο 25% μεγαλύτερος στους άνδρες που ήσαν &#13;
υπέρβαροι ή παχύσαρκοι σε σχέση με όσους ήσαν κανονικού βάρους. Η &#13;
περιφέρεια της μέσης φάνηκε να παίζει τον μεγαλύτερο ρόλο, καθώς όσοι &#13;
είχαν την μεγαλύτερη κοιλιά, είχαν 63% μεγαλύτερη πιθανότητα ορθοκολικού&#13;
 καρκίνου σε σχέση με όσους είχαν την μικρότερη κοιλιά. <br/><br/>   &#13;
Στις γυναίκες, η συσχέτιση ήταν λιγότερο αισθητή: μεγαλύτερο κίνδυνο &#13;
καρκίνου -σε ποσοστό έως 83%- φάνηκε να έχουν κυρίως όσες γυναίκες με &#13;
μεγάλη περιφέρεια μέσης ασκούνταν καθόλου ή πολύ λίγο (κάτω από 30 λεπτά&#13;
 τη μέρα). Όσες ασκούνταν πάνω από 90 λεπτά καθημερινά και παράλληλα &#13;
είχαν την μικρότερη περιφέρεια, είχαν τον μικρότερο κίνδυνο. «Η μελέτη &#13;
παρέχει πρόσθετες ενδείξεις ότι το υπερβολικό λίπος του σώματος μπορεί &#13;
να αυξήσει τον κίνδυνο ορθοκολικού καρκίνου», δήλωσε η Χιουζ. &#13;
Προηγούμενες έρευνες έχουν συνδέσει το πάχος στην κοιλιά με διάφορα άλλα&#13;
 προβλήματα υγείας, όπως καρδιοπάθεια ή διαβήτη. Το κοιλιακό λίπος &#13;
φαίνεται να σχετίζεται κατ' εξοχήν με την χρόνια ήπια φλεγμονή στο σώμα,&#13;
 κάτι που μπορεί να εξασθενήσει τον οργανισμό και να οδηγήσει τελικά σε &#13;
καρκίνο.  Οι παράγοντες κινδύνου για τον ορθοκολικό καρκίνου &#13;
περιλαμβάνουν την προχωρημένη ηλικία, το ιστορικό κολίτιδας, το &#13;
οικογενειακό ιστορικό καρκίνου, το κάπνισμα και την κακή διατροφή &#13;
(έλλειψη φρούτων, λαχανικών και ινών, με παράλληλη υπερκατανάλωση &#13;
κόκκινου και κατεργασμένου κρέατος). Το ορθόν και το κόλον αποτελούν &#13;
τμήματα του παχέος εντέρου. <br/><br/>   &#13;
Εξάλλου μια άλλη έρευνα, από την καναδή επιδημιολόγο Κριστίν Φριντεράιχ,&#13;
 που παρουσιάστηκε στο συνέδριο του Αμερικανικού Ινστιτούτου Ερευνών για&#13;
 τον Καρκίνο, σύμφωνα με το «Scientific American», κατέληξε στο &#13;
συμπέρασμα ότι η καθιστική ζωή αυξάνει τον κίνδυνο καρκίνου του παχέος &#13;
εντέρου, γι' αυτό οι μακρές ώρες καθισιού θα πρέπει να διακόπτονται έστω&#13;
 και από λίγα λεπτά βαδίσματος ή ήπιας άσκησης.<br/><br/>   &#13;
Σύμφωνα με την έρευνα, οι καρκίνοι του εντέρου και του μαστού φαίνεται &#13;
να είναι αυτοί που κυρίως επηρεάζονται από την «κουλτούρα του καθισιού».&#13;
 Η μελέτη έρχεται να προστεθεί σε άλλες που έχουν δείξει ότι το &#13;
παρατεταμένο καθισιό μπορεί να αποβεί θανατηφόρο, ακόμα και άσχετα με το&#13;
 πόσο ενεργητικός είναι κανείς τις υπόλοιπες ώρες που δεν κάθεται. Όσο &#13;
περισσότερο κανείς κάθεται χωρίς καμία διακοπή, τόσο αυξάνεται ο &#13;
κίνδυνος καρκίνου, ενώ ο κίνδυνος μειώνεται αν το καθισιό περιοδικά &#13;
διακόπτεται, έστω και για ένα ή δύο λεπτά. Η νέα καναδική έρευνα &#13;
συμπέρανε ότι η καθημερινή σωματική άσκηση -έστω μισή ώρα γρήγορο &#13;
περπάτημα- μειώνει κατά 25% έως 30% τον κίνδυνο καρκίνου του παχέος &#13;
εντέρου.  <br/>



<table border="0"><tr><td align="left"/><td align="right">

	<br/>
	



	
	
	
	<br/><div align="right"><a target="_blank" href="http://www.express.gr/index2.php?option=ozo_rssxt&amp;type=RSS0.91&amp;no_html=1&amp;cat=ΥΓΕΙΑ" void=""><img src="http://www.express.gr/images/rss.gif" border="0"/></a> <a href="http://www.facebook.com/share.php?u=&lt;url&gt;" target="_blank" class="fb_share_link"><img src="http://www.express.gr/siteimg/facebook.gif" border="0"/></a></div></td></tr></table>			</td>
		</tr>
				</table>
					</div></body></html>
