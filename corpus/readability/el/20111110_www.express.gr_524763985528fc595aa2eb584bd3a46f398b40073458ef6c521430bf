<html><body><div><table class="contentpaneopen">
			<tr>
								<td align="left" class="contentheading">
				Περισσότερα από 800 νοσήματα σχετίζονται με παθήσεις των δοντιών και της στοματικής κοιλότητας 								</td>
								<td align="right" class="buttonheading">
				<a href="http://www.express.gr/">
				<img src="http://www.express.gr/images/M_images/printButton.png" alt="" align="middle" name="image" border="0"/>				</a>
				</td>
							<td align="left" class="buttonheading">
			<a href="http://www.express.gr/">
			<img src="http://www.express.gr/images/M_images/emailButton.png" alt="" align="middle" name="image" border="0"/>			</a>
			</td>
				<td align="left" valign="center" class="buttonheading">
				<img src="http://www.express.gr/images/siteimg/spacer.gif" border="0"/>
				</td>
				<td align="left" valign="center" class="buttonheading">
				<a class="help"><img src="http://www.express.gr/images/a1.gif" border="0"/></a>
				</td>
				
				<td align="left" valign="center" class="buttonheading">
				<a class="help"><img src="http://www.express.gr/images/a2.gif" border="0"/></a>
				</td>
				<td align="left" valign="center" class="buttonheading">
				<a class="help"><img src="http://www.express.gr/images/a3.gif" border="0"/></a>
				</td>
						</tr>
			</table>
			
		<table class="contentpaneopen">
				<tr>
			<td class="date" align="left" colspan="2" valign="top">
			<span class="createdate">
			 Πηγή: <a class="external" href="http://www.express.gr">Express.gr</a>		<font class="createdate"> 10/11/11-13:51<br/><br/></font></span></td>
			</tr>
					<tr>
			<td id="resize" class="size5" align="left" valign="top" colspan="2">
			<br/>&#13;
&#13;
Περισσότερα από 800 νοσήματα , ανάμεσα στα οποία τα καρδιακά, τα &#13;
εγκεφαλικά , ο σακχαρώδης διαβήτης, τα λεμφώματα αλλά και η στυτική &#13;
δυσλειτουργία, σχετίζονται με τις παθήσεις των δοντιών και της &#13;
στοματικής κοιλότητας. Πληθώρα επίσης συστηματικών νοσημάτων &#13;
εντοπίζονται αρχικά ή και αποκλειστικά στη στοματική κοιλότητα. Συχνά οι&#13;
 ενδοστοματικές τους αλλοιώσεις προηγούνται των αλλοιώσεων σε άλλα &#13;
σημεία του σώματος. <br/><br/>   &#13;
	«Η έγκαιρη διάγνωση αυτών των νοσημάτων από τον οδοντίατρο μπορεί όχι &#13;
μόνο να οδηγήσει στην αποτελεσματική τους αντιμετώπιση, αλλά σε πολλές &#13;
περιπτώσεις να σώσει και την ίδια τη ζωή του ασθενή. Η καλή στοματική &#13;
υγιεινή είναι σε πολλές περιπτώσεις βασικός παράγοντας καλής έκβασης &#13;
σοβαρών νόσων ορισμένων ασθενών. Για παράδειγμα, σε ασθενείς με &#13;
πνευμονία, η βελτίωση της στοματικής υγιεινής και η κατάλληλη &#13;
οδοντιατρική θεραπεία, βρέθηκε ότι μειώνει  τα ποσοστά θνησιμότητας από &#13;
τη νόσο» επισήμανε ο καθηγητής στοματολογίας στην Οδοντιατρική Σχολή του&#13;
 ΑΠΘ, Αναστάσιος Μαρκόπουλος κατά τη διάρκεια συνέντευξης τύπου με &#13;
αφορμή  το 31ο Πανελλήνιο Οδοντιατρικό Συνέδριο με θέμα «Οδοντιατρική &#13;
και γενική υγεία: Μια αμφίδρομη σχέση, που θα πραγματοποιηθεί 11-13 &#13;
Νοεμβρίου στη Θεσσαλονίκη.<br/><br/>   &#13;
<br/><br/>   &#13;
<b>Νοσήματα που σχετίζονται με τις παθήσεις των δοντιών </b><br/><br/>   &#13;
<br/><br/>   &#13;
	Οι  οδοντικές λοιμώξεις έχουν στατιστικά συσχετισθεί με καρδιακές &#13;
παθήσεις και εγκεφαλικά επεισόδια. Η συνηθέστερη από αυτές, η &#13;
περιοδοντίτιδα,  αυξάνει τον κίνδυνο εμφάνισης της στεφανιαίας νόσου σε &#13;
ποσοστό 20%. Tα εγκεφαλικά επεισόδια έχουν επίσης στατιστικά συσχετισθεί&#13;
 με την παρουσία περιοδοντίτιδας. Ενδοστοματικές λοιμώξεις από &#13;
οδοντοφατνιακά αποστήματα, έχουν και αυτές συσχετισθεί με υψηλή &#13;
θνησιμότητα κυρίως σε μεγάλες ηλικίες<br/><br/>   &#13;
	Παρά τη χρήση των αντιβιοτικών η πιθανότητα λοιμώδους ενδοκαρδίτιδας &#13;
από οδοντικής αιτιολογίας βακτηριαιμία εξακολουθεί να υφίσταται. Σε &#13;
ασθενείς με προβλήματα υγείας ή προβληματικούς αμυντικούς μηχανισμούς η &#13;
οδοντικής αιτιολογίας βακτηριαιμία είναι δυνατό να οδηγήσει σε &#13;
ενδοκαρδίτιδα. <br/><br/>   &#13;
	Ο σακχαρώδης διαβήτης τύπου ΙΙ και η περιοδοντίτιδα χαρακτηρίζονται από&#13;
 μια αμφίδρομη σχέση. Ο σακχαρώδης διαβήτης αποτελεί ένα επιβαρυντικό &#13;
παράγοντα για την εμφάνιση περιοδοντίτιδας. Αντίστροφα, η θεραπεία της &#13;
περιοδοντικής νόσου μπορεί βελτιώσει την μεταβολική ισορροπία της &#13;
γλυκόζης σε διαβητικούς ασθενείς. Επιπρόσθετα, η παρουσία &#13;
περιοδοντίτιδας μπορεί να απορυθμίσει και να επιδεινώσει την κατάσταση &#13;
ενός διαβητικού ασθενή.<br/><br/>   &#13;
	Πρόσφατες έρευνες αποκάλυψαν ότι ακόμα και η στυτική δυσλειτουργία &#13;
μπορεί να σχετίζεται με νόσο των ούλων. Έρευνα που πραγματοποιήθηκε σε &#13;
70 άντρες έδειξε σχέση μεταξύ της νόσου των ούλων και της ικανότητας &#13;
επίτευξης στύσης. Τα στοιχεία αυτής της έρευνας έδειξαν ότι καθώς αύξανε&#13;
 η σοβαρότητα της στυτικής δυσλειτουργίας, αύξανε η εμφάνιση της χρόνιας&#13;
 περιοδοντίτιδας.   <br/><br/>   &#13;
	Κακοήθη επίσης νεοπλάσματα του λεμφικού ιστού, τα γνωστά λεμφώματα,  &#13;
μπορεί να έχουν σαν αρχική ή και αποκλειστική εκδήλωση τους την &#13;
στοματική κοιλότητα. Μιας και η έγκαιρη διάγνωση αποτελεί το &#13;
σημαντικότερο παράγοντα για τη επιβίωση αυτών των ασθενών, η προληπτική &#13;
και σε τακτά χρονικά διαστήματα  οδοντοστοματολογική εξέταση είναι &#13;
επιτακτική.  <br/><br/>   &#13;
<br/><br/>   &#13;
<b>Απογοητευτική η οδοντιατρική περίθαλψη στην Ελλάδα </b><br/><br/>   &#13;
<br/><br/>   &#13;
	Παρόλα αυτά τα δεδομένα η κατάσταση στη χώρα μας είναι απογοητευτική. &#13;
Επιδημιολογικές μελέτες έδειξαν ότι στην Ελλάδα παρουσιάζεται μια σαφής &#13;
στασιμότητα, ή ακόμη και επιδείνωση, όσον αφορά την έκταση και τη &#13;
βαρύτητα των συνηθέστερων νόσων της στοματικής κοιλότητας, της τερηδόνας&#13;
 και της περιοδοντικής νόσου. <br/><br/>   &#13;
	«Σχεδόν το 50% του πληθυσμού δεν έχει καμία σχεδόν κάλυψη οδοντιατρικής&#13;
 φροντίδας, ενώ το υπόλοιπο 50% έχει περιορισμένη κάλυψη και πρόσβαση σε&#13;
 χαμηλής ποιότητας υπηρεσίες. Αξίζει να σημειωθεί ότι μόλις το 1,23% των&#13;
 δημοσίων δαπανών υγείας διατίθεται για οδοντιατρική φροντίδα στην &#13;
Ελλάδα, όταν στις άλλες Ευρωπαϊκές χώρες το ποσοστό αυτό κυμαίνεται από 5&#13;
 έως 10%» ανέφερε ο κ Μαρκόπουλος. <br/><br/>   &#13;
	«Τα πράγματα γίνονται ακόμη χειρότερα με το νόμο 3919/2011 και την &#13;
εγκύκλιο εφαρμογής του σχετικά με την απελευθέρωση του οδοντιατρικού και&#13;
 του ιατρικού επαγγέλματος. Ταυτόχρονα η οδοντιατρική απουσιάζει τελείως&#13;
 από τον νέο ασφαλιστικό φορέα του ΕΟΠΥΥ που θεωρητικά καλύπτει &#13;
ασφαλιστικά το 92% του ελληνικού λαού» επισήμανε από την πλευρά του ο &#13;
πρόεδρος του Οδοντιατρικού Συλλόγου Θεσσαλονίκης Αθανάσιος Δεβλιώτης.<br/><br/>   &#13;
&#13;
	Εξάλλου, όπως ανέφερε ο πρόεδρος της Ελληνικής Οδοντιατρικής &#13;
Ομοσπονδίας Αθανάσιος Κατσίκης, η Ομοσπονδία θα προσφύγει  στο Ευρωπαϊκό&#13;
 Δικαστήριο με αίτημα την ακύρωση του νόμου 3919/2011.<br/><br/>   



<table border="0"><tr><td align="left"/><td align="right">

	<br/>
	



	
	
	
	<br/><div align="right"><a target="_blank" href="http://www.express.gr/index2.php?option=ozo_rssxt&amp;type=RSS0.91&amp;no_html=1&amp;cat=ΥΓΕΙΑ" void=""><img src="http://www.express.gr/images/rss.gif" border="0"/></a> <a href="http://www.facebook.com/share.php?u=&lt;url&gt;" target="_blank" class="fb_share_link"><img src="http://www.express.gr/siteimg/facebook.gif" border="0"/></a></div></td></tr></table>			</td>
		</tr>
				</table>
					</div></body></html>
