<html><body><div><tr>
			<td id="resize" class="size5" align="left" valign="top" colspan="2">
			<br/>&#13;
&#13;
Τον κώδωνα του κινδύνου κρούουν οι επιστήμονες για την εκτεταμένη και &#13;
ανεξέλεγκτη κατανάλωση των αντιβιοτικών, που οδηγεί σε ανθεκτικά &#13;
στελέχη, με αποτέλεσμα να παρατηρείται σήμερα το φαινόμενο του «τέλους &#13;
των αντιβιοτικών».<br/><br/>   &#13;
Ο άνθρωπος βρίσκεται μπροστά στον κίνδυνο να επιστρέψει στην «προ των &#13;
αντιβιοτικών εποχή», κατά την οποία απλές λοιμώξεις μπορούσαν να &#13;
οδηγήσουν στο θάνατο.<br/><br/>   &#13;
Είναι δυνατό σήμερα να σωθούν τα αντιβιοτικά; Είναι δυνατό να ξαναγίνουν&#13;
 δραστικά έναντι των μικροβίων; Απαντήσεις στα ερωτήματα έδωσαν ειδικοί &#13;
επιστήμονες, σε εκδήλωση με θέμα «να διαφυλάξουμε τα αντιβιοτικά», που &#13;
πραγματοποιήθηκε σήμερα με πρωτοβουλία του Ενιαίου Δημοσιογραφικού &#13;
Οργανισμού Επικουρικής Ασφάλισης και Περίθαλψης (ΕΔΟΕΑΠ) και τη &#13;
συμμετοχή της Ελληνικής Εταιρείας Χημειοθεραπείας.<br/><br/>   &#13;
Κοινή ήταν η διαπίστωση των επιστημόνων ότι τα αντιβιοτικά μπορούν να σωθούν, αρκεί να σταματήσει η άσκοπη κατανάλωσή τους.<br/><br/>   &#13;
«Εκατομμύρια&#13;
 ζωές έχουν σωθεί χάρη στην ανακάλυψή τους από τα μέσα του προηγούμενου &#13;
αιώνα. Η ανεξέλεγκτη χρήση τους, όμως, οδηγεί σε αντοχή των μικροβίων, &#13;
που εξελίσσεται σε απειλή για τη δημόσια υγεία», είπε η καθηγήτρια &#13;
Παθολογίας / Λοιμώξεων του Πανεπιστημίου Αθηνών, Ελένη Γιαμαρέλλου.<br/><br/>   &#13;
Η&#13;
 πρόεδρος του ΕΔΟΕΑΠ, Ελένη Σπανοπούλου, επισήμανε ότι σύμφωνα με &#13;
στοιχεία του Ευρωπαϊκού Κέντρου για τον Έλεγχο και την Πρόληψη των &#13;
Ασθενειών (ECDC), περισσότεροι από 25.000 άνθρωποι πεθαίνουν ετησίως &#13;
στην ΕΕ εξαιτίας λοιμώξεων που προκαλούνται από βακτήρια ανθεκτικά στις &#13;
αντιβιοτικές θεραπείες, ενώ το κόστος της υγειονομικής περίθαλψης και &#13;
των απωλειών, στην παραγωγικότητα ξεπερνά το 1,5 δισ. ευρώ.<br/><br/>   &#13;
Η Ελλάδα, την τελευταία δεκαετία, διατηρεί ένα «θλιβερό» προνόμιο, αφού &#13;
κρατάει τα σκήπτρα στην Ευρώπη, στην κατανάλωση των αντιβιοτικών και &#13;
στην αντοχή των μικροβίων σε αυτά, τόσο σε νοσοκομειακό επίπεδο όσο και &#13;
στην κοινότητα. «Οι γιατροί συνταγογραφούν πολλά αντιβιοτικά και οι &#13;
ασθενείς τα απαιτούν, ή τα αγοράζουν από μόνοι τους. Συχνά και &#13;
λανθασμένα λαμβάνουν αντιβιοτικά για να προλάβουν επιπλοκές των ιώσεων»,&#13;
 επισήμανε η κ. Γιαμαρέλλου και παρουσίασε έρευνα από τα αποτελέσματα &#13;
της οποίας προκύπτει ότι περίπου 53% των φαρμακοποιών δίνουν αντιβιοτικά&#13;
 χωρίς συνταγή γιατρού.  <br/><br/>   &#13;
 Από το 2004 έως το 2008 παρατηρήθηκε συνεχής αύξηση της ετήσιας &#13;
κατανάλωσης όλων των ομάδων αντιβιοτικών. Σύμφωνα, δε, με τρεις επίσημες&#13;
 πανελλαδικές δημοσκοπήσεις, το 2007, 25% λάμβαναν αντιβιοτικά, 47% το &#13;
2009 και 57% το 2010 για την αντιμετώπιση λοιμώξεων του αναπνευστικού με&#13;
 κυριότερα συμπτώματα τον πονόλαιμο, το συνάχι, τον βήχα και τον χαμηλό &#13;
πυρετό, δηλαδή ιογενείς λοιμώξεις, για τις οποίες τα αντιβιοτικά δεν &#13;
έχουν καμία αξία, όπως τόνισε ο διευθυντής Παθολογικής Κλινικής του &#13;
Νοσοκομείου «ΣΩΤΗΡΙΑ», 'Αγγελος Πεφάνης. Είναι, όμως, ακόμη πιο &#13;
ενδιαφέρον το γεγονός ότι 10% έπαιρναν αντιβιοτικά χωρίς συνταγή από το &#13;
φαρμακείο της γειτονιάς τους.<br/><br/>   &#13;
Επιπλέον, μεγάλη είναι η κατάχρηση αντιβιοτικών και από παιδιά, καθώς &#13;
περισσότερες από τις μισές μητέρες έχουν εφεδρικά αντιβιοτικά στο &#13;
φαρμακείο του σπιτιού. Ποσοστό 20% αυτών πιέζουν τον παιδίατρο να &#13;
χορηγήσει αντιβιοτικό, ή αλλάζουν γιατρό.<br/><br/>   &#13;
Στην παρέμβασή της η αρχίατρος του ΕΔΟΕΑΠ, Βασιλική Σιατερλή, &#13;
υπογράμμισε ότι επιβάλλεται η αλλαγή νομοθετικού πλαισίου στην Ελλάδα, &#13;
καθώς το ισχύον επιτρέπει στους ασθενείς να αγοράζουν αντιβιοτικά χωρίς &#13;
συνταγή γιατρού.<br/><br/>   &#13;
Σε ό,τι αφορά το ερώτημα για το αν μπορούν, εντέλει, να «διασωθούν» τα &#13;
αντιβιοτικά, η καθηγήτρια Παθολογίας/Λοιμώξεων του Πανεπιστημίου Αθηνών,&#13;
 Κυριακή Κανελλακοπούλου, έκανε ιδιαίτερη αναφορά στο παράδειγμα της &#13;
«εθνικής εκστρατείας» για τη μείωση της κατανάλωσης αντιβιοτικών, που &#13;
έγινε στη Γαλλία (2002-2007), όταν διαπιστώθηκε ότι ο πνευμονιόκοκκος &#13;
είχε υψηλότατη αντοχή, εκστρατεία που είχε θετικά αποτελέσματα, καθώς &#13;
και στο παράδειγμα της Φινλανδίας με τα ίδια θετικά αποτελέσματα. «Η &#13;
μείωση της κατανάλωσης επιφέρει μείωση της αντοχής των μικροβίων», είπε η&#13;
 κ. Κανελλακοπούλου και πρόσθεσε ότι «πρέπει να περισώσουμε τα υπάρχοντα&#13;
 αντιβιοτικά, καθώς για τα επόμενα χρόνια δεν αναμένονται νεώτερα &#13;
αντιβιοτικά, δραστικά στα ανθεκτικά βακτήρια».<br/><br/>   &#13;
«Η διατήρηση ενός αγαθού, όπως τα αντιβιοτικά, μας αφορά όλους», είπε η &#13;
κ. Γιαμαρέλλου, η οποία τόνισε ότι θα πρέπει να γίνει κοινή συνείδηση, &#13;
είτε στον γιατρό, είτε στον φαρμακοποιό, που καλείται να μη χορηγεί &#13;
αντιβιοτικά χωρίς συνταγή, είτε στον πολίτη, ότι τα αντιβιοτικά δεν &#13;
είναι αθώα φάρμακα. «Η αλόγιστη χρήσή τους συνοδεύεται από σοβαρές &#13;
παρενέργειες, ενώ συγχρόνως οδηγεί στην αχρήστευση πολύτιμων φαρμάκων», &#13;
κατέληξε.<br/>



<table border="0"><tr><td align="left"/><td align="right">

	<br/>
	



	
	
	
	<br/><div align="right"><a target="_blank" href="http://www.express.gr/index2.php?option=ozo_rssxt&amp;type=RSS0.91&amp;no_html=1&amp;cat=ΥΓΕΙΑ" void=""><img src="http://www.express.gr/images/rss.gif" border="0"/></a> <a href="http://www.facebook.com/share.php?u=&lt;url&gt;" target="_blank" class="fb_share_link"><img src="http://www.express.gr/siteimg/facebook.gif" border="0"/></a></div></td></tr></table>			</td>
		</tr>
				</div></body></html>
