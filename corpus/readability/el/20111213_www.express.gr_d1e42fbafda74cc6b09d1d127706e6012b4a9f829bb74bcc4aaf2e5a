<html><body><div><tr>
			<td id="resize" class="size5" align="left" valign="top" colspan="2">
			<br/>&#13;
&#13;
<p>Επειδή τα γλυκά των Χριστουγέννων φτάνουν στο τραπέζι μας νωρίτερα &#13;
από τα ίδια τα Χριστούγεννα, σας αναλύουμε τους κουραμπιέδες και τα &#13;
μελομακάρονα, έτσι ώστε να τα απολαύσετε, αλλά με μέτρο.</p>&#13;
<p><span id="more-5558"/></p>&#13;
<p>Για κάποιους το νόημα των γιορτών κρύβεται πίσω από τη ζεστασιά και &#13;
την οικογενειακή θαλπωρή, για άλλους πίσω από τη διασκέδαση ή την &#13;
ξεκούραση και για κάποιους άλλους πίσω από τα… χριστουγεννιάτικα φαγητά &#13;
και δη τα γλυκά, δηλαδή τους κουραμπιέδες και τα μελομακάρονα.</p>&#13;
<p>Λόγω του ότι τα Χριστούγεννα είναι και η μοναδική περίοδος του χρόνου&#13;
 που τα απολαμβάνουμε (και για μερικούς μήνες μετά τις γιορτές, μέχρι να&#13;
 τελειώσουν τα αποθέματα…), πολλές φορές ίσως το παρακάνουμε, μη έχοντας&#13;
 υπόψη μας τις θερμίδες που καταναλώνουμε, αλλά ούτε και τα συστατικά &#13;
τους και τι προκύπτει από αυτά.</p>&#13;
<p>Γι' αυτό το λόγο αποφασίσαμε να τα «βάλουμε κάτω» -όχι για να τα &#13;
καταβροχθίσουμε, αλλά για να τα αναλύσουμε και να μάθουμε τι &#13;
καταναλώνουμε- έτσι ώστε να διαλέξουμε το πιο υγιεινό από τα δύο και να &#13;
βάλουμε μέτρο στην ποσότητα που θα καταναλώσουμε.</p>&#13;
<ul><li><strong>Τα χριστουγεννιάτικα γλυκά στο μικροσκόπιο</strong></li></ul>&#13;
<p>Και τα δύο είναι νόστιμα και γιορτινά, στην παρασκευή τους, όμως, &#13;
υπάρχουν διαφορές στα υλικά που χρησιμοποιούνται, με αποτέλεσμα το &#13;
καθένα να έχει διαφορετική θρεπτική και θερμιδική αξία.</p>&#13;
<p><strong>-Μελομακάρονα</strong></p>&#13;
<p>Μπόλικο λάδι και αλεύρι, χυμός πορτοκαλιού, ζάχαρη, μέλι, κονιάκ, &#13;
κανέλα, καρύδια είναι μερικά από τα πιο βασικά υλικά που χρειαζόμαστε &#13;
προκειμένου να γεμίσουμε το φούρνο μας με τα μακρόστενα γλυκίσματα που &#13;
στο εξωτερικό είναι γνωστά ως «small honey cakes».</p>&#13;
<p>Από τα παραπάνω, ο χυμός πορτοκαλιού είναι ευεργετικός και πλούσιος &#13;
σε βιταμίνη C, τα καρύδια είναι πλούσια σε ωμέγα-3 λιπαρά οξέα, το &#13;
ελαιόλαδο σε μονοακόρεστα λιπαρά και αντιοξειδωτικές βιταμίνες, όπως &#13;
βιταμίνη Ε, το μέλι περιέχει βιταμίνες του συμπλέγματος Β, μέταλλα και &#13;
αντιοξειδωτικές ουσίες, ενώ η κατανάλωση κανέλας σε συστηματική βάση &#13;
μπορεί να ρίξει την κακή (LDL) χοληστερίνη.</p>&#13;
<p>Από την άλλη, τα φλιτζάνια ζάχαρης που χρησιμοποιούνται, γεμίζουν με &#13;
θερμίδες τα μελομακάρονα (τα οποία ήδη είναι επιβαρυμένα σε θερμίδες και&#13;
 από τα ωφέλιμα συστατικά του, όπως το μέλι, τα καρύδια, το ελαιόλαδο &#13;
κ.λπ) και το επεξεργασμένο άσπρο αλεύρι αυξάνει και άλλο την ποσότητα &#13;
υδατανθράκων και τις θερμίδες που λαμβάνουμε από ένα τόσο νόστιμο γλυκό.</p>&#13;
<p>Σύμφωνα με όλα τα παραπάνω, ένα κλασσικό μελομακάρονο περιέχει &#13;
ωφέλιμα λιπαρά σε μεγαλύτερο ποσοστό και κορεσμένα σε μικρότερο, ενώ οι &#13;
θερμίδες του φτάνουν περίπου τις 130-150, αναλόγως βέβαια και τον τρόπο &#13;
παρασκευής του.</p>&#13;
<p><strong>-Κουραμπιέδες</strong></p>&#13;
<p>Το λαχταριστό αυτό γλυκό, που συνήθως βρίσκεται παραδίπλα από τα &#13;
μελομακάρονα στα χριστουγεννιάτικα τραπέζια, είναι βουτηγμένο στη ζάχαρη&#13;
 άχνη, ενώ περιέχει βούτυρο, άσπρο αλεύρι, αβγά, ανθόνερο, αμύγδαλα, &#13;
βανίλια, μπέικιν πάουντερ και κονιάκ.</p>&#13;
<p>Λαμβάνοντας υπόψη τα υλικά που χρειαζόμαστε για να φτιάξουμε ένα ταψί&#13;
 κουραμπιέδες, δεν είναι δύσκολο να διαπιστώσουμε ότι τα κορεσμένα &#13;
λιπαρά είναι αυξημένα σε σχέση με τα μελομακάρονα, αφού το βούτυρο &#13;
κατέχει εξέχουσα θέση, ενώ έχουμε υψηλή περιεκτικότητα σε «κακούς» &#13;
υδατάνθρακες, λόγω του άσπρου αλευριού και της ζάχαρης.</p>&#13;
<p>Από την άλλη, ο κουραμπιές υπερτερεί σε πρωτεΐνη, ενώ τα αμύγδαλα που&#13;
 περιέχει τον εμπλουτίζουν με μονοακόρεστα λιπαρά, βιταμίνη Ε και &#13;
ασβέστιο. Τα αβγά του κουραμπιέ, από τη μία αυξάνουν την περιεκτικότητά &#13;
του σε χοληστερίνη, στα θετικά τους, όμως, μπορούμε να προσθέσουμε τις &#13;
πρωτεΐνες υψηλής βιολογικής αξίας, αλλά και το γεγονός ότι τα αβγά &#13;
αποτελούν μια καλή πηγή βιταμίνης Β12, βιταμίνης D, βιταμίνης Α, &#13;
σιδήρου, βιταμίνης Β5, φυλλικού οξέος κ.ά.</p>&#13;
<p>Όσον αφορά το κομμάτι που… «καίει» τους περισσότερους, οι &#13;
κουραμπιέδες έχουν συνήθως λίγο περισσότερες θερμίδες από τα &#13;
μελομακάρονα, φτάνοντας μέχρι τις 180 ο ένας.</p>&#13;
<ul><li><strong>Μελομακάρονα – κουραμπιέδες: σημειώσατε 1</strong></li></ul>&#13;
<p>Αν σκοπεύετε αυτά τα Χριστούγεννα να είστε προσεκτικοί στη διατροφή &#13;
σας, τότε το μελομακάρονο είναι η ορθότερη επιλογή για εσάς. Μπορεί να &#13;
μην σας εξασφαλίσει πολύ λιγότερες θερμίδες, αλλά έχει να σας προσφέρει &#13;
πολύ πιο θρεπτικά συστατικά από τον κουραμπιέ. Παρόλα αυτά, όπως &#13;
πάντα, ισχύει κι εδώ το «παν μέτρον άριστον» γι' αυτό μην κρυφτείτε πίσω&#13;
 από τη δικαιολογία «τα μελομακάρονα είναι υγιεινά» και τα καταναλώνετε &#13;
πέντε-πέντε. ('Αλλωστε μην ξεχνάτε: τα 5 μελομακάρονα φτάνουν τις 750 &#13;
θερμίδες). Το καλύτερο που μπορείτε να κάνετε, είναι να καταναλώσετε &#13;
λίγο μικρότερη μερίδα φαγητού, έτσι ώστε να αφήσετε… χώρο και να &#13;
απολαύσετε χωρίς τύψεις το μελομακάρονό σας.</p>&#13;
<p>Αν, από την άλλη, έχετε φάει τη γεμιστή γαλοπούλα σας, έχετε κάνει &#13;
το… μακροβούτι σας στις διάφορες σος, τα σουφλέ, τις χριστουγεννιάτικες &#13;
πίτες και τις πατάτες ογκρατέν, τότε οι 30 θερμίδες λιγότερες του &#13;
μελομακάρονου και τα λίγο περισσότερα θρεπτικά του συστατικά δεν &#13;
πρόκειται να κάνουν διαφορά. Δοκιμάστε και τα δύο και από Δευτέρα (ή από&#13;
 το 2012) δίαιτα. <br/></p><p><br/></p><p>Πηγή: e-diet.gr<br/></p>



<table border="0"><tr><td align="left"/><td align="right">

	<br/>
	



	
	
	
	<br/><div align="right"><a target="_blank" href="http://www.express.gr/index2.php?option=ozo_rssxt&amp;type=RSS0.91&amp;no_html=1&amp;cat=ΥΓΕΙΑ" void=""><img src="http://www.express.gr/images/rss.gif" border="0"/></a> <a href="http://www.facebook.com/share.php?u=&lt;url&gt;" target="_blank" class="fb_share_link"><img src="http://www.express.gr/siteimg/facebook.gif" border="0"/></a></div></td></tr></table>			</td>
		</tr>
				</div></body></html>
