<html><body><div><div id="intext_content_tag"><div><strong>Δεν χαρακτηρίζεται πλέον ως επικίνδυνη περιοχή η Λακωνία, λόγω ελονοσίας, καθώς έχουν αρθεί οι σχετικές οδηγίες τόσο από τα αμερικανικά Κέντρα Ελέγχου και Πρόληψης Ασθενειών (CDC), όσο και από το αντίστοιχο ευρωπαϊκό ECDC. </strong>&#13;
<p>&#13;
Σύμφωνα με δηλώσεις του Λοιμωξιολόγου Σωτήρη Τσιόδρα, επιστημονικού συνεργάτη του Κέντρου Ελέγχου και Πρόληψης Νοσημάτων (</p><strong><a class="ApplyClass" href="http://www.keelpno.gr/el-gr/%CE%B1%CF%81%CF%87%CE%B9%CE%BA%CE%B7.aspx">ΚΕΕΛΠΝΟ</a></strong><p>), κλιμάκια του </p><strong><a href="http://ecdc.europa.eu/en/Pages/home.aspx">ECDC</a></strong><p> και του Παγκοσμίου Οργανισμού Υγείας (</p><strong><a href="http://www.who.int/en/">ΠΟΥ</a></strong><p>) είχουν επισκεφθεί την περιοχή του Ευρώτα και η σχετική οδηγία που έχει εκδοθεί, αναφέρει ρητά ότι </p><span>δεν υπάρχει κανένας κίνδυνος ελονοσίας</span><p>. &#13;
</p><p>&#13;
Όσον αφορά την αντίστοιχη </p><span>οδηγία από τα <strong><a href="http://www.cdc.gov/">CDC</a></strong></span><p> που ανέφερε ότι θα πρέπει να λαμβάνουν μέτρα προφύλαξης με φαρμακευτική αγωγή όσοι επισκέπτονται την Λακωνία, μετά την ενημέρωση που έγινε από το ΚΕΕΛΠΝΟ </p><span>έχει αρθεί από τις 16 Δεκεμβρίου</span><p> και δεν υφίσταται καμία ανάλογη οδηγία που να χαρακτηρίζει επικίνδυνη περιοχή τη Λακωνία.&#13;
</p><p>&#13;
Αξίζει να σημειωθεί ότι το 2011 καταγράφηκαν 57 κρούσματα, τα 30 εκ των οποίων σε αλλοδαπούς από το Πακιστάν, οι οποίοι πιθανώς ήταν αυτοί που μετέδωσαν την ασθένεια. &#13;
</p><p>&#13;
«Το ΚΕΕΛΠΝΟ ενεργοποιήθηκε άμεσα παρά το γεγονός ότι επρόκειτο για ήπια κρούσματα», σημειώνει ο κ.Τσιόδρας. &#13;
</p><p>&#13;
Υπογραμμίζει δε ότι η νόσος έχει περιοριστεί, καθώς τους τελευταίους μήνες δεν έχει σημειωθεί κανένα κρούσμα. «Το τελευταίο κρούσμα» λέει «υπήρχε τον Οκτώβριο, ενώ ένας θάνατος ηλικιωμένου που σημειώθηκε το καλοκαίρι, οφειλόταν κυρίως σε βεβαρημένο ιστορικό υγείας, παρά σε κρούσμα ελονοσίας αυτό καθ' αυτό» και συμπληρώνει ότι «το ΚΕΕΛΠΝΟ βρίσκεται σε επιφυλακή τόσο για την ελονοσία όσο και για τον ιό του Δυτικού Νείλου».   &#13;
</p></div></div></div></body></html>
