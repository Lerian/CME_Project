<html><body><div><div class="text" id="arttext">&#13;
<h5>ΤΣΑΒΕΣ: ΔΕΝ ΚΑΤΗΓΟΡΩ ΚΑΝΕΝΑΝ, ΑΛΛΑ...&#13;
&#13;
</h5>&#13;
<h1>«Περίεργη η επιδημία καρκίνου σε αριστερούς»&#13;
&#13;
</h1>&#13;
<h2/><p>&#13;
	Αίσθηση έχει προκαλέσει ο ισχυρισμός του προέδρου της Βενεζουέλας, Ούγκο Τσάβες, ότι πιθανόν οι ΗΠΑ να ευθύνονται για την εμφάνιση καρκίνου στον ίδιο, αλλά και σε μια σειρά ηγετών κρατών της Λατινικής Αμερικής, με τελευταία περίπτωση αυτήν της Κριστίνα Φερνάντεζ Κίρσνερ, της Αργεντινής.</p>&#13;
&#13;
<div class="PHOTOmain"><a href="http://content-mcdn.ethnos.gr/filesystem/images/20111230/low/assets_LARGE_t_420_54016835.JPG" rel="lightbox-group1" title=""><img src="http://content-mcdn.ethnos.gr/filesystem/images/20111230/engine/assets_LARGE_t_420_54016835_type12128.jpg" border="0" alt="«Περίεργη η επιδημία καρκίνου σε αριστερούς»  "/></a></div><p>	Αίσθηση έχει προκαλέσει ο ισχυρισμός του προέδρου της Βενεζουέλας, Ούγκο Τσάβες, ότι πιθανόν οι ΗΠΑ να ευθύνονται για την εμφάνιση καρκίνου στον ίδιο, αλλά και σε μια σειρά ηγετών κρατών της Λατινικής Αμερικής, με τελευταία περίπτωση αυτήν της Κριστίνα Φερνάντεζ Κίρσνερ, της Αργεντινής.</p><p>	Ο γνωστός για τις... αιρετικές του απόψεις Τσάβες είχε εκφράσει αυτήν του τη σκέψη σε μια ομιλία του προς τις ένοπλες δυνάμεις της χώρας του λίγο μετά την προχθεσινή ανακοίνωση για την κατάσταση της προέδρου της Αργεντινής και την επανέλαβε χθες, αναλύοντας περισσότερο τη σκέψη του.</p><p>	Σύμφωνα με τον πρόεδρο της Βενεζουέλας (που και αυτός είχε εμφανίσει καρκίνο και τους τελευταίους μήνες παλεύει ενάντια στη νόσο με χημειοθεραπείες και εγχειρήσεις στην Κούβα), «θα ήταν τόσο περίεργο να έχουν ανακαλύψει τεχνολογίες για την εξάπλωση του καρκίνου και να μην το μάθουμε παρά μόνο μετά από 50 χρόνια;».</p><p>	Μάλιστα, όπως συμπλήρωσε: «Δεν ξέρω αλλά είναι περίεργο να εμφανίζουν καρκίνο ο Λούγο, η Ντίλμα ως υποψήφια πρόεδρος, εγώ σε χρονιά εκλογών, παλαιότερα ο Λούλα και τώρα η Κριστίνα.</p><p>	Επαναλαμβάνω: Δεν κατηγορώ κανέναν. Απλά εκμεταλλεύομαι την ελευθερία μου να μιλάω και να εκφράζω τις σκέψεις μου όταν έρχομαι αντιμέτωπος με κάποια περιστατικά ιδιαίτερα περίεργα και δυσεξήγητα».</p><p>	Σημειώνεται ότι ο πρόεδρος της Παραγουάης Φερνάντο Λούγο, η πρόεδρος της Βραζιλίας Ντίλμα Ρούσεφ, ο πρώην πρόεδρος της Βραζιλίας Λουίς Ινάσιο Λούλα Ντα Σίλβα, ο Ούγκο Τσάβες και η Κριστίνα Φερνάντεζ Κίρσνερ έχουν εμφανίσει όλοι καρκίνο και όλοι προσδιορίζονται ως αριστεροί.</p>&#13;
&#13;
<p class="forum"/>&#13;
&#13;
&#13;
&#13;
&#13;
&#13;
&#13;
&#13;
<p class="clear"/>&#13;
&#13;
&#13;
<p class="googlearticle">&#13;
&#13;
</p>&#13;
&#13;
</div></div></body></html>
