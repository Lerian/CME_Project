<html><body><div><div id="intext_content_tag"><em/><p>Τα διαθέσιμα επιδημιολογικά και γενετικά δεδομένα </p><em>«επιβεβαιώνουν ότι μια επιδημία ιλαράς σε πανευρωπαϊκό επίπεδο βρίσκεται σε εξέλιξη» </em><p>προειδοποιεί ο ΠΟΥ και ζητά πιστή τήρηση των προγραμμάτων εμβολιασμού.&#13;
</p><p>&#13;
Η κατάσταση δείχνει να θέτει εν αμφιβόλω το στόχο που έχουν θέσει πέντε από τις έξι γεωγραφικές περιφέρειες όπου δραστηριοποιείται ο ΠΟΥ, ανάμεσά τους και η Ευρώπη, να μειωθούν κατά τουλάχιστον 95% τα κρούσματα ιλαράς μέχρι το 2015.&#13;
</p><p>&#13;
H ιλαρά προλαμβάνεται αποτελεσματικά με το (υποχρεωτικό) τριδύναμο εμβόλιο της ιλαράς, παρωτίτιδας και ερυθράς (MMR), το οποίο έχει κατηγορηθεί αβάσιμα για κρούσματα αυτισμού.&#13;
</p><p>&#13;
Παρόλο που η σχέση του εμβολίου με τον αυτισμό έχει διαψευστεί </p><a target="_blank" rel="external" href="http://news.in.gr/science-technology/article/?aid=1231073439"><strong/></a><strong/><p> επανειλημμένα, αρκετοί ευρωπαίοι γονείς προτίμησαν να μην εμβολιάσουν τα παιδιά τους, γεγονός που προκαλεί παρενέργειες.&#13;
</p><p>&#13;
Στη Βρετανία, για παράδειγμα, τα κρούσματα ιλαράς αυξήθηκαν σημαντικά μετά την πτώση του ποσοστού των εμβολιασμένων παιδιών από το 92% το 1996 στο 84% το 2002. Το 2006 καταγράφηκε μάλιστα ο πρώτος θάνατος από ιλαρά στη Βρετανία από το 1992.&#13;
</p><p>&#13;
Η κατάσταση δείχνει τώρα να επιδεινώνεται σε πανευρωπαϊκό επίπεδο: Από τον Ιανουάριο μέχρι τον Ιούνιο του 2011 καταγράφηκαν έντεκα θάνατοι σε σύνολο 26.025 επιβεβαιωμένων κρουσμάτων στις 40 από τις 53 χώρες της Ευρώπης. Τα περισσότερα κρούσματα, πάνω από 14.000, καταγράφηκαν στη Γαλλία.&#13;
</p><p>&#13;
Ο κύριος τύπος του ιού της ιλαράς που κυκλοφορεί σήμερα στην Ευρώπη είναι αυτός που ανιχνεύθηκε για πρώτη φορά το 2008 στη Βρετανία (με την ονομασία D4). </p><em>«Ο ιός έχει επίσης εξαπλωθεί εκτός της [ευρωπαϊκής] Περιφέρειας, προκαλώντας επιδημίες στον Καναδά και τις ΗΠΑ»</em><p> ανέφερε </p><a target="_blank" rel="external" href="http://www.euro.who.int/en/what-we-do/health-topics/communicable-diseases/measles-and-rubella/news2/news/2011/14/measles-virus-continues-to-spread-in-european-region-who-urgently-calls-on-countries-to-step-up-response"><strong/></a><strong/><p> ο ΠΟΥ σε πρόσφατη ανακοίνωσή του.&#13;
&#13;
</p><em>«Η ιλαρά δεν είναι η αθώα ασθένεια που πολλοί πιστεύουν ότι είναι. Οπου μπορούμε να προλάβουμε τις ασθένειες και το θάνατο πρέπει να το κάνουμε» </em><p>δήλωσε η περιφερειακή διευθύντρια του ΠΟΥ για την Ευρώπη </p><strong>Σουζάνα Τζακάμπ. </strong>&#13;
<p>&#13;
Η ιλαρά προκαλείται από έναν παραμυξοϊό που μεταδίδεται από σταγονίδια στον αέρα. &#13;
</p><p>&#13;
Χαρακτηρίζεται από την εμφάνιση εξανθημάτων σε όλο το σώμα.&#13;
</p><p>&#13;
Η ασθένεια προκαλεί συχνά επιπλοκές, συχνότερες μεταξύ των ενήλικων ασθενών, όπως πνευμονία, βλάβες στον κερατοειδή και δυνητικά θανατηφόρα εγκεφαλίτιδα.</p></div></div></body></html>
