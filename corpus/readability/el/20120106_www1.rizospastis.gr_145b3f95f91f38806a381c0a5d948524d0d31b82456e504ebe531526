<html><body><div><div class="story_body"><p>«Τυχόν επιστροφή στη δραχμή θα ισοδυναμούσε, τουλάχιστον τα πρώτα χρόνια, με αληθινή κόλαση», προειδοποίησε ο <b>διοικητής της Τράπεζας της Ελλάδας, Γ. Προβόπουλος,</b> ενώ την απαίτηση για συστράτευση του λαού με την κυβέρνηση πρόβαλε και ο επικεφαλής της <b>Ελληνικής Ενωσης Τραπεζών</b>, Β. Ράπανος. <i>«Είτε θα μείνουμε στο ευρώ μειώνοντας το επίπεδο διαβίωσης είτε θα αποχωρήσουμε από το ευρώ γυρνώντας δεκαετίες πίσω»,</i> δήλωσε στο πλαίσιο εκδήλωσης στο Χρηματιστήριο της Αθήνας, καλώντας επί της ουσίας το λαό να συμβιβαστεί με τα μέτρα που τον χρεοκοπούν, για να παραμείνει η χώρα στο ευρώ, να σωθεί δηλαδή η ντόπια πλουτοκρατία. Καλλιεργώντας το έδαφος για τα μέτρα που έρχονται, δήλωσε πως <i>«το πρώτο τρίμηνο του 2012 είναι καθοριστικό»,</i> θα <i>«κριθεί εάν η Ελλάδα θα παραμείνει στο ευρώ ή θα αποχωρήσει από το κοινό ευρωπαϊκό νόμισμα</i>», και ότι <i>«εάν συμβεί το δεύτερο, θα γυρίσει 20-25 χρόνια πίσω».</i></p><p>Στο μεταξύ, σύμφωνα με όλες τις ενδείξεις, τα εμφανιζόμενα ελλείμματα του κρατικού προϋπολογισμού για το το 2011 κλείνουν <b>πάνω από το 10%</b> του ΑΕΠ, με τις εμφανιζόμενες «αστοχίες» κυβέρνησης - τρόικας να φτάνουν και να ξεπερνούν τα <b>2 δισ. ευρώ</b>, από τα οποία και ξεκινούν οι αρχικές «διορθωτικές» παρεμβάσεις. Στο επόμενο διάστημα αναμένεται και νέα έκθεση των ιμπεριαλιστικών οργανισμών σχετικά με τη λεγόμενη <i>«βιωσιμότητα»</i> του κρατικού χρέους, για το κατά πόσο δηλαδή θα μπορούν να το εξυπηρετούν μετά και το «κούρεμα» 50% που αποφάσισαν στη Σύνοδο Κορυφής της ΕΕ. Οι ίδιοι έρχονται τώρα και διακινούν νεότερα σενάρια, ανεβάζουν το «κούρεμα» τουλάχιστον στο 60%, προκειμένου να γίνει <i>«διαχειρίσιμο»</i> το χρέος τους, κάνουν λόγο ακόμη και <b>για πάνω από 70%,</b> σε μια εξέλιξη που υποδαυλίζει και προαναγγέλλει το ενδεχόμενο για την επίσημη κρατική πτώχευση.</p></div></div></body></html>
