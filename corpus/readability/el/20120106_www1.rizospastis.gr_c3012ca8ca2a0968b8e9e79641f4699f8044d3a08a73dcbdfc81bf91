<html><body><div><div class="story_body"><p/><div class="image"><table cellpadding="5" cellspacing="0" border="0" align="right"><caption align="bottom">Η ανατροπή της κυρίαρχης πολιτικής σημαίνει ήττα και της ΝΔ, που μαζί με το ΠΑΣΟΚ, τον ΛΑ.Ο.Σ. και τις άλλες αστικές δυνάμεις, υπηρετούν τη στρατηγική της πλουτοκρατίας</caption><tr><td align="right"><img src="/home/coraline/Documents/Corpus/readability/corpus/el/html/getImage.do?size=medium&amp;id=326720&amp;format=.jpg" alt="" border="0"/></td></tr></table></div><p>Παράταση της θητείας της κυβέρνησης Παπαδήμου τουλάχιστον μέχρι το Πάσχα δίνει, επίσημα πλέον, ο </p><b>Αντ. Σαμαράς,</b><p> δεσμευόμενος ταυτόχρονα για πλήρη στήριξη στην ολοκλήρωση του έργου της, δηλαδή στην ταχεία εφαρμογή των βάρβαρων αντιλαϊκών μέτρων και των αντιδραστικών </p><i>«διαρθρωτικών αλλαγών»</i><p>.</p><p>Ουσιαστικά ο πρόεδρος της ΝΔ ξεκαθάρισε ότι, ως κυβερνητικός εταίρος, το κόμμα του θα υπερψηφίσει όλα τα αντιλαϊκά νομοσχέδια και τα νέα μέτρα που θα έρθουν το επόμενο διάστημα, ενώ δεδομένη είναι και η προσυπογραφή στο νέο πολυετές μνημόνιο στο όνομα της <i>«βιωσιμότητας του χρέους»</i> και της <i>«παραμονής στο ευρώ»</i>. Ηδη, από το επιτελείο του προέδρου της ΝΔ διακινούνται εκτιμήσεις ότι <i>«είναι προτιμότερο η κυβέρνηση Παπαδήμου να λάβει τα όποια μέτρα χρειαστούν εδώ και τώρα, προκειμένου να μην χρειαστεί αργότερα η ΝΔ ως κυβέρνηση να υλοποιήσει οδυνηρές αποφάσεις που θα της επιβληθούν από τους δανειστές μας»,</i> όπως χαρακτηριστικά λένε.</p><p>Σε αυτή τη γραμμή, πάντως, κινείται ο ίδιος ο Αντ. Σαμαράς, όπως προκύπτει σαφώς από άρθρο του σε κυριακάτικη εφημερίδα, στο οποίο θεωρεί δεδομένο ότι η κυβέρνηση Παπαδήμου θα υπογράψει τη νέα δανειακή σύμβαση και άρα και το νέο μνημόνιο διαρκείας που τη συνοδεύει. Η κυβέρνηση Παπαδήμου συγκροτήθηκε <i>«μέχρι να εξασφαλιστεί η έκτη δόση (πράγμα που ήδη έγινε), και να ολοκληρωθεί η νέα συμφωνία για την εθελοντική ανταλλαγή των παλαιών ομολόγων του ελληνικού χρέους (PSI) και για τη νέα συμφωνία δανεισμού που θα τελειώσει οριστικά το θέμα της βιωσιμότητας του ελληνικού χρέους»,</i> τονίζει χαρακτηριστικά (στη «Real News»), αφήνοντας σαφώς να εννοηθεί ότι δεν πρόκειται να προκαλέσει κανένα πρόβλημα στην κυβέρνηση, προκειμένου να επιτευχθούν οι παραπάνω στόχοι.</p><p>Παράλληλα, επισημαίνει με νόημα ότι <i>«η νέα κυβέρνηση που θα εκλεγεί, με νωπή εντολή και με ισχυρή νομιμοποίηση, θα κάνει τις μεγάλες ανατροπές μέσα στην Ελλάδα και θα διαπραγματευτεί τις μεγάλες αλλαγές ώστε να υπάρξει ανάκαμψη και να δουλέψει το πρόγραμμα της οικονομικής προσαρμογής»</i>.</p><p>Επιβεβαιώνοντας τη συμφωνία που έγινε κατά τη διάρκεια της πρόσφατης συνάντησής του με τον πρωθυπουργό, σημειώνει ότι η θητεία της κυβέρνησης μπορεί να παραταθεί μέχρι το Πάσχα, πολύ πιο πέρα δηλαδή από τις 19 Φλεβάρη που είχε συμφωνηθεί με το ΠΑΣΟΚ. Τίποτα όμως δεν αποκλείει η ηγεσία της ΝΔ να δώσει και νέα παράταση <i>«αν το επιβάλουν οι εξελίξεις».</i> Οι περί του αντιθέτου φραστικοί λεονταρισμοί δεν πείθουν κανέναν με δεδομένο ότι μόλις πριν δύο βδομάδες από το βήμα του Ελληνοαμερικανικού Επιμελητηρίου ο Αντ. Σαμαράς δήλωνε σε ύφος που δε σήκωνε αντιρρήσεις <i>«δύο μήνες και τέλος»!</i></p><p>Την ολόπλευρη στήριξη της ηγεσίας της ΝΔ στη μαύρη συγκυβέρνηση επιβεβαίωσε εκ νέου ο υπουργός Εξωτερικών, <b>Στ. Δήμας:</b><i>«Η κυβέρνηση του κ. Παπαδήμου έχει την ευρύτερη δυνατή στήριξη από τα κόμματα της Βουλής, έχει κοινοβουλευτική στήριξη από 250 και πλέον βουλευτές και μεγάλη αποδοχή από τον ελληνικό λαό. Ο ελληνικός λαός έχει στηρίξει τις ελπίδες του στην επιτυχία αυτής της κυβέρνησης και δε δικαιούμεθα να μην κάνουμε ό,τι περνάει από το χέρι μας για να επιτύχει αυτή η κυβέρνηση»</i>, τόνισε χαρακτηριστικά σε δηλώσεις του μετά τη συνάντηση που είχε χτες με τον Πρόεδρο της Δημοκρατίας.</p></div></div></body></html>
