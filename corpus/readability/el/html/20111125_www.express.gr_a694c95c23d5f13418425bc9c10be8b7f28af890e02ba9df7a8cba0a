<html><body><div><tr>
			<td id="resize" class="size5" align="left" valign="top" colspan="2">
			&#13;
<br/>&#13;
&#13;
&#13;
Καταθλιπτικό συναίσθημα, που μπορεί να οδηγήσει σε αυτοκαταστροφικές &#13;
συμπεριφορές, όπως απόπειρα αυτοκτονίας, κατάχρηση ουσιών και &#13;
αυτοτραυματισμό, παρουσιάζουν οι έφηβοι στην Ελλάδα, σε ποσοστό που &#13;
μπορεί να φτάσει στο 29% στα κορίτσια και στο 13% στα αγόρια. <br/><br/>   &#13;
Το&#13;
 παρήγορο είναι ότι η Ελλάδα έχει από τους χαμηλότερους δείκτες &#13;
αυτοκτονιών στους εφήβους, με ετήσια επίπτωση 3,8 περιπτώσεις ανά &#13;
100.000 άτομα στα αγόρια και 0,8 στα κορίτσια. <br/><br/>   &#13;
	Τα στοιχεία αυτά προκύπτουν από ανακοινώσεις που θα παρουσιαστούν στο &#13;
23ο Πανελλήνιο Συνέδριο της Ελληνικής Εταιρίας Κοινωνικής Παιδιατρικής &#13;
και Προαγωγής της Υγείας, οι εργασίες του οποίου αρχίζουν, αύριο, στη &#13;
Θεσσαλονίκη.<br/><br/>   &#13;
<b>Οι αυτοκτονίες στην εφηβεία</b><br/><br/>   &#13;
	Σύμφωνα με στοιχεία ανακοίνωσης, με θέμα «Απόπειρες αυτοκτονίας στην &#13;
εφηβική ηλικία», στην πλειονότητα των ευρωπαϊκών χωρών παρατηρείται &#13;
συνεχής αύξηση του δείκτη αυτοκτονιών, στις ηλικίες 13-20 ετών.<br/><br/>   &#13;
Βάσει&#13;
 των ίδιων στοιχείων, οι αυτοκτονίες καταγράφονται ως η τρίτη αιτία &#13;
θανάτου παγκοσμίως, σε άτομα ηλικίας από 15-24 ετών, με την Ελλάδα, &#13;
ωστόσο, να έχει από τους χαμηλότερους δείκτες αυτοκτονιών στους εφήβους.&#13;
 <br/><br/>   &#13;
	«Τα αγόρια έφηβοι πιο συχνά επιλέγουν τα πυροβόλα όπλα σαν αυτοκτονική &#13;
πράξη, ενώ τα κορίτσια τη λήψη ουσιών. Μελέτη Ελλήνων εφήβων έδειξε ότι &#13;
οι αυτοκτονίες των αγοριών είναι περισσότερες στις αστικές περιοχές, ενώ&#13;
 των κοριτσιών στις αγροτικές περιοχές. Τα αγόρια εμφανίζουν μεγαλύτερα &#13;
ποσοστά θανάτου εξαιτίας αυτοκτονίας, ενώ τα κορίτσια υπερτερούν στην &#13;
απόπειρα αυτοκτονίας και τον ιδεασμό αυτοκτονίας, χωρίς όμως να &#13;
επέρχεται ο θάνατος. Η σχέση μεταξύ πρώτης απόπειρας αυτοκτονίας και &#13;
επόμενης κυμαίνεται από 0,24%-4,30%.Τα τελευταία χρόνια έχει παρατηρηθεί&#13;
 το σπάνιο προς το παρόν φαινόμενο της ομαδικής αυτοκτονίας, μετά από &#13;
συνεννόηση εφήβων μέσω του διαδικτύου (σύμφωνο αυτοκτονίας). Παράγοντες &#13;
που φαίνεται να ενέχονται στις αυτοκτονίες των Ελλήνων εφήβων είναι η &#13;
ύπαρξη ψυχιατρικής διαταραχής, προβλήματα με την οικογένεια, &#13;
συναισθηματικές απογοητεύσεις και αισθήματα αποτυχίας», αναφέρουν στην &#13;
ανακοίνωσή τους οι γιατροί της Παιδιατρικής Κλινικής Νοσοκομείου &#13;
Κέρκυρας Χρυσούλα Μαραγκού,  Ελένη Γεωργιάδη, Μαρία Μιχαλά, η παιδίατρος&#13;
 του Ιατροκοινωνικού Κέντρου Κέρκυρας ΕΕΚΠΠΥ Μαρία Μάνδυλα, ο γενικός &#13;
γραμματέας του ΕΕΚΠΠΥ Αλέξανδρος Κουσουνής και η Βαρβάρα Λουμπράνου από &#13;
τη Διεύθυνση Δημόσιας Υγείας Περιφέρειας Ιονίων Νήσων.<br/><br/>   &#13;
<b>Η καλύτερη παρέμβαση είναι η πρόληψη</b><br/><br/>   &#13;
Στην εφηβική περίοδο, με τις ουσιαστικές σωματικές και ψυχικές &#13;
μεταβολές, οι νέοι είναι συναισθηματικά ευάλωτοι και, αν οδηγηθούν σε &#13;
ακραίες συμπεριφορές, μπορεί να χρειαστούν παρέμβαση κάποιου ειδικού . <br/><br/>   &#13;
Η&#13;
 καλύτερη θεραπευτική παρέμβαση είναι η πρόληψη και η έγκαιρη αναγνώριση&#13;
 παραγόντων κινδύνου για την εκδήλωση αυτοκτονικής συμπεριφοράς. <br/><br/>   &#13;
Οι&#13;
 περιπτώσεις των εφήβων που καταλήγουν στο νοσοκομείο, ύστερα από μια &#13;
απόπειρα αυτοκτονίας, θα πρέπει, μέσω της συμβουλευτικής-διασυνδετικής &#13;
ψυχιατρικής, να παραπέμπονται σε ειδικούς, με στόχο τη σωστή αξιολόγηση &#13;
και θεραπευτική προσέγγιση.<br/><br/>   &#13;
	«Στην Ελλάδα, οι έφηβοι αποτελούν το 11% του πληθυσμού και ορισμένες &#13;
μελέτες αναφέρουν ότι το ποσοστό όσων παρουσιάζουν καταθλιπτικό &#13;
συναίσθημα μπορεί να φθάνει το 13% στα αγόρια και το 29% στα κορίτσια. &#13;
Αποτέλεσμα των διαταραχών αυτών είναι το ενδεχόμενο, οι έφηβοι να &#13;
οδηγηθούν σε αυτοκαταστροφικές συμπεριφορές, όπως απόπειρα αυτοκτονίας, &#13;
κατάχρηση ουσιών και αυτοτραυματισμό. Το μέγεθος του προβλήματος &#13;
ενδέχεται να υποεκτιμάται, λόγω έλλειψης κατάλληλων υπηρεσιών, στις &#13;
οποίες μπορούν να προσφύγουν και προβλέπεται να επιταθεί λόγω της &#13;
οικονομικής κρίσης», αναφέρεται- μεταξύ άλλων- σε ανακοίνωση, με θέμα: &#13;
«Πρόληψη αυτοκτονιών και αυτοτραυματισμών στους εφήβους: Μέγεθος του &#13;
προβλήματος στην Ελλάδα και σχεδιασμός μελέτης στο πλαίσιο του &#13;
ευρωπαϊκού προγράμματος TACTICS» των επιστημόνων του Εργαστηρίου &#13;
Υγιεινής Επιδημιολογίας και Ιατρικής Στατιστικής (Ιατρική Σχολή ΕΚΠΑ), &#13;
της Μονάδας Εφηβικής Υγείας του Νοσοκομείου Παίδων «Π.&amp;Α. Κυριακού» &#13;
 και του Ειδικού Κέντρου Εφηβικής Ιατρικής του Νοσοκομείο Παίδων «Αγία &#13;
Σοφία». <br/><br/>   &#13;
	Στη συγκεκριμένη ανακοίνωση παρουσιάζονται δεδομένα θνησιμότητας &#13;
αυτοκτονιών και βίαιης συμπεριφοράς ανάμεσα στους εφήβους της χώρας μας,&#13;
 συγκριτικά με άλλες ευρωπαϊκές χώρες. <br/><br/>   &#13;
	Από τη μελέτη της τελευταίας 30ετίας προκύπτει μείωση της θνησιμότητας &#13;
από βία στην ΕΕ των «27», συμπεριλαμβανομένης της χώρας μας. Η μείωση &#13;
αφορά κυρίως την περίοδο μετά το 1993. Η μείωση είναι σαφώς μικρότερου &#13;
μεγέθους για τις ηλικίες 15-24 ετών σε σχέση με εκείνη του γενικού &#13;
πληθυσμού. <br/><br/>   &#13;
	«Αξίζει, όμως, να δοθεί προσοχή στους θανάτους από δηλητηριάσεις, όπου η&#13;
 πρόθεση του παθόντος δεν είναι εύκολα τεκμηριώσιμη και φαίνεται να έχει&#13;
 ιδιαίτερη σημασία για τη χώρα μας. Πράγματι, την περίοδο 1980-2009 η &#13;
γενική θνησιμότητα από δηλητηριάσεις στην Ελλάδα τριπλασιάστηκε, ενώ ο &#13;
μέσος όρος στην ΕΕ των ΅27'Α παρουσίασε ελάχιστες μεταβολές και &#13;
εκσεσημασμένη είναι η διαφορά στις ηλικίες 15-44 ετών (αύξηση 14,2% στην&#13;
 Ελλάδα, 0,7% στην ΕΕ). Τα ευρήματα αυτά κρούουν κώδωνες κινδύνου, καθώς&#13;
 αποτελούν μόνον την κορυφή του παγόβουνου», επισημαίνεται- μεταξύ &#13;
άλλων- στην ανακοίνωση.<br/><br/>   &#13;
	Η απουσία ηλεκτρονικών αρχείων καταγραφής, ηλεκτρονικής διασύνδεσης, με&#13;
 δεδομένα από κέντρα της περιφέρειας, αλλά και η επιφυλακτικότητα για &#13;
λόγους κοινωνικούς, θρησκευτικούς και προσωπικούς, στον ακριβή &#13;
χαρακτηρισμό της βλάβης ως εκούσιας, δυσχεραίνουν την παρουσίαση των &#13;
επιδημιολογικών δεδομένων νοσηρότητας και συνεπακόλουθα, την ανάληψη &#13;
αποτελεσματικών στοχευμένων προληπτικών παρεμβάσεων.



<table border="0"><tr><td align="left"/><td align="right">

	<br/>
	



	
	
	
	<br/><div align="right"><a target="_blank" href="http://www.express.gr/index2.php?option=ozo_rssxt&amp;type=RSS0.91&amp;no_html=1&amp;cat=ΥΓΕΙΑ" void=""><img src="http://www.express.gr/images/rss.gif" border="0"/></a> <a href="http://www.facebook.com/share.php?u=&lt;url&gt;" target="_blank" class="fb_share_link"><img src="http://www.express.gr/siteimg/facebook.gif" border="0"/></a></div></td></tr></table>			</td>
		</tr>
				</div></body></html>
