<html><body><div><td id="resize" class="size5" align="left" valign="top" colspan="2">
			&#13;
<img align="left" src="http://www.express.gr/../images/stories/NEW/ygeia_farmaka/pill_woman.jpg"/>&#13;
&#13;
&#13;
Πριν από λίγες μέρες, δόθηκαν στη δημοσιότητα νέα στοιχεία που &#13;
έδειξαν ότι η τάση μας να παίρνουμε αντιβιοτικά με τον πρώτο βήχα, έχει &#13;
οδηγήσει την ανθεκτικότητα των μικροβίων σε αυτά στα ύψη.<p> </p><p><span id="more-5040"/></p>&#13;
<p>Έρευνα της Υπηρεσίας Προστασίας της Υγείας (ΗΡΑ) της Βρετανίας έδειξε&#13;
 πως ο ένας στους τέσσερις ενήλικες εξακολουθεί να πιστεύει ότι κάθε &#13;
βήχας και κρυολόγημα πρέπει να αντιμετωπίζεται με αντιβιοτικά και ότι ο &#13;
ένας στους δέκα πάει μόνος του και τα αγοράζει.</p>&#13;
<p>Όμως το κρυολόγημα και οι άλλες χειμερινές λοιμώξεις του &#13;
αναπνευστικού προκαλούνται από ιούς, και τα αντιβιοτικά δεν καταπολεμούν&#13;
 ιούς αλλά μόνο βακτήρια.</p>&#13;
<p>Την ίδια στιγμή, το Ευρωπαϊκό Κέντρο Πρόληψης &amp; Ελέγχου Ασθενειών&#13;
 (ECDC) ανακοίνωσε ότι η αντίσταση των μικροβίων στα αντιβιοτικά &#13;
αποτελεί πλέον ένα από τα σοβαρότερα προβλήματα δημοσίας υγείας, που &#13;
κοστίζει ετησίως στην Ευρωπαϊκή Ένωση χιλιάδες ζωές.</p>&#13;
<p>Η έρευνα της ΗΡΑ πραγματοποιήθηκε σε 1.800 εθελοντές, το 70% από τους&#13;
 οποίους δεν ήξεραν καν πως πλέον χάνονται άνθρωποι επειδή δεν τους &#13;
«πιάνουν» τα αντιβιοτικά.</p>&#13;
<p>Σύμφωνα με τα στοιχεία του ECDC, η χώρα μας παραμένει πρωταθλήτρια σε&#13;
 μικρόβια ανθεκτικά στα πιο προηγμένα αντιβιοτικά που υπάρχουν. Είναι &#13;
χαρακτηριστικό ότι περισσότεροι από ένας στους τρεις ασθενείς που &#13;
νοσηλεύτηκαν πέρυσι στα ελληνικά νοσοκομεία με πνευμονία από το βακτήριο&#13;
 κλεμπσιέλα, είχαν κολλήσει στέλεχος ανθεκτικό στις καρμπαπενέμες – το &#13;
τελευταίο «όπλο» εναντίον του συγκεκριμένου μικροβίου.</p>&#13;
<p>Πριν από λίγα χρόνια, εξάλλου, πανευρωπαϊκή μελέτη έδειξε πως όχι &#13;
μόνο παίρνουμε αντιβιοτικά με τις… χούφτες, αλλά προτιμάμε και τα πιο &#13;
εξελιγμένα – τακτική που εγγυάται την ανθεκτικότητα των μικροβίων.</p>&#13;
<p>Όπως εξηγεί ο γενικός γιατρός Στάθης Σκληρός, πρόεδρος της Ελληνικής &#13;
Εταιρείας Έρευνας και Εκπαίδευσης στην Πρωτοβάθμια Φροντίδα Υγείας, &#13;
υπάρχουν περισσότερα από 250 είδη ιών που προκαλούν τα ίδια συμπτώματα, &#13;
δηλαδή καταρροή, βήχα, συνάχι, πονόλαιμο, δακρύρροια και χαμηλό πυρετό &#13;
(κάτω από 38 βαθμούς).</p>&#13;
<p>«Oι περισσότερες από τις λοιμώξεις που προκαλούν, θεραπεύονται από &#13;
μόνες τους μέσα σε διάστημα λίγων ημερών», επισημαίνει.«Από τη στιγμή &#13;
που ο βήχας και ο πονόλαιμος δεν οφείλονται σε κάποια βακτηριακή &#13;
λοίμωξη, θα κάνουν το κύκλο τους και θα υποχωρήσουν, χωρίς να χρειαστεί &#13;
να καταφύγει κανείς στην αντιβίωση».</p>&#13;
&#13;
<p>Σύμφωνα με την ΗΡΑ, η δικλείδα ασφαλείας για να μην παίρνουμε άνευ &#13;
λόγου αντιβιοτικά είναι να συμβουλευόμαστε έναν γιατρό. Κατά τα άλλα, &#13;
πρέπει όλοι να θυμόμαστε τα εξής:</p>&#13;
<p>* Οι περισσότερες ιώσεις υποχωρούν από μόνες τους και τα αντιβιοτικά δεν επιταχύνουν την ανάρρωση</p>&#13;
<p>* Τα φλέγματα από μόνα τους δεν είναι επαρκής λόγος για να πάρει κανείς αντιβιοτικό, ακόμα κι αν έχουν κίτρινο χρώμα.</p>&#13;
<p>* Σε αντίθεση με ό,τι πιστεύει ο περισσότερος κόσμος, ο πονόλαιμος σε&#13;
 συνδυασμό με συνάχι και φλέγματα υποδηλώνει πως η ασθένεια που έχει &#13;
κανείς πιθανότατα δεν θα ανταποκριθεί στα αντιβιοτικά, ακόμα κι αν τα &#13;
συμπτώματα συνοδεύονται από χαμηλό πυρετό.</p>&#13;
<p>* Αν στην πορεία μιας ίωσης του αναπνευστικού προστεθεί υψηλός &#13;
πυρετός, υπάρχει φόβος για μικροβιακή επιπλοκή, οπότε απαιτείται ιατρική&#13;
 συμβουλή για να γίνει πιθανότατα έναρξη αντιβιοτικής αγωγής.</p>&#13;
<p>* Αν στην πορεία της ίωσης εμφανιστούν πυώδεις εκκρίσεις από τη μύτη &#13;
(πράσινες ή κίτρινες), δεν σημαίνει πως έχει αναπτυχθεί ιγμορίτιδα και &#13;
δεν χρειάζεται αντιβιοτικό.</p>&#13;
<p>* Αν οι πυώδεις εκκρίσεις από τη μύτη επιμένουν περισσότερο από μία &#13;
εβδομάδα, ο ασθενής πρέπει να συμβουλευτεί τον γιατρό του, διότι τότε &#13;
υπάρχει υποψία ιγμορίτιδας.</p>&#13;
<p>* Αντιβιοτικό ενδεχομένως χρειάζεται και όταν ο ασθενής εξ αρχής έχει&#13;
 υψηλό πυρετό,κόκκινο λαιμό και πραγματικά νιώθει χάλια – αλλά και πάλι,&#13;
 μόνο ένας γιατρός μπορεί να το κρίνει.</p>&#13;
<p>* Εάν πήρατε από μόνοι σας αντιβιοτικό και το σταματήσατε σε λίγες &#13;
μέρες επειδή νιώθατε «περδίκι», πιθανότατα δεν έπρεπε εξ αρχής να το &#13;
πάρετε.</p>&#13;
<p>* Μην διακόπτετε πρόωρα τη λήψη του αντιβιοτικού, επειδή αισθάνεστε &#13;
καλύτερα. Να παίρνετε πάντοτε όσες δόσεις και για όσο καιρό έχει &#13;
συστήσει ο γιατρός.</p>&#13;
<p>* Μην παίρνετε όποιο αντιβιοτικό βρίσκετε μπροστά σας. Το καθένα έχει&#13;
 την ένδειξή του και έτσι ένα αντιβιοτικό που πήρατε για μία λοίμωξη &#13;
μπορεί να είναι εντελώς ακατάλληλο για μία άλλη.</p>&#13;
<p>* Να θυμάστε πως κάθε ενήλικας μπορεί να αρρωσταίνει 3-4 φορές τον &#13;
χρόνο, αλλά ειδικά το χειμώνα είναι τόσο αυξημένη η συχνότητα των ιώσεων&#13;
 ώστε νομίζει κανείς πως υποτροπιάζει όλη την ώρα. Αυτό είναι λάθος – &#13;
χώρια που οι περισσότερες ιώσεις κάνουν τον κύκλο τους και υποχωρούν.</p>&#13;
<p>* Τα αντιβιοτικά δεν δρουν προστατευτικά εναντίον των βακτηριακών &#13;
επιπλοκών των ιώσεων. Πολλές μελέτες λ.χ. έχουν δείξει πως οι Έλληνες &#13;
παίρνουν αντιβιοτικά για να προλάβουν τυχόν επιπλοκές μιας ίωσης, όπως &#13;
την ωτίτιδα, την ιγμορίτιδα ή την πνευμονία. Όμως τα αντιβιοτικά δεν &#13;
δρουν προληπτικά, οπότε αυτό που κάνουν δεν έχει νόημα, ούτε και &#13;
αποτέλεσμα.</p>&#13;
<p>Τι πρέπει συνεπώς να κάνετε; Να ξεκουράζεστε, να τρώτε υγιεινά και να&#13;
 κοιμάστε αρκετά όσο έχετε ίωση και να πάρετε κάτι που μπορεί να &#13;
ανακουφίσει τα συμπτώματά σας – λ.χ. κάποιο σπρέι για το μπούκωμα.</p><p><br/></p><p>Πηγή: e-diet.gr<br/></p>



<table border="0"><tr><td align="left"/><td align="right">

	<br/>
	



	
	
	
	<br/><div align="right"><a target="_blank" href="http://www.express.gr/index2.php?option=ozo_rssxt&amp;type=RSS0.91&amp;no_html=1&amp;cat=ΥΓΕΙΑ" void=""><img src="http://www.express.gr/images/rss.gif" border="0"/></a> <a href="http://www.facebook.com/share.php?u=&lt;url&gt;" target="_blank" class="fb_share_link"><img src="http://www.express.gr/siteimg/facebook.gif" border="0"/></a></div></td></tr></table>			</td>
		</div></body></html>
