<html><body><div><tr>
			<td id="resize" class="size5" align="left" valign="top" colspan="2">
			&#13;
<img align="left" src="http://www.express.gr/../images/stories/NEW/TROFIMA/galopoyla.jpg"/>&#13;
&#13;
&#13;
&#13;
<p>Αναμφισβήτητα η πιο αγαπημένη εποχή του χρόνου είναι και πάλι εδώ! Τα&#13;
 Χριστούγεννα αποτελούν για όλους μας περίοδο χαράς και ξεγνοισιάς. &#13;
Σχεδόν κάθε μέρα του Δεκεμβρίου υπάρχει και μια ονομαστική γιορτή και &#13;
σίγουρα όλοι μας έχουμε κάποιον στη δουλειά ή στο οικογενειακό μας &#13;
περιβάλλον, που γιορτάζει και θα οργανώσει μια κοινωνική εκδήλωση που θα&#13;
 περιέχει φαγητό και γλυκά. Και καθώς οι μέρες περνούν, καταλήγουμε σε &#13;
δυο μεγάλα παραδοσιακά «τραπέζια», αυτό των Χριστουγέννων και της &#13;
παραμονής πρωτοχρονιάς, όπου πολλά νόστιμα φαγητά, εξαιρετικές λιχουδιές&#13;
 και κάθε μορφής γλυκά υπάρχουν παντού, και δύσκολα μπορεί κανείς να &#13;
αντισταθεί!<span id="more-21592"/></p>&#13;
<p>Τα Χριστούγεννα είναι μια <strong>δοκιμασία</strong> για τον καθένα &#13;
που προσπαθεί να ακολουθήσει μία δίαιτα, είτε είναι αδυνατίσματος, είτε &#13;
είναι για λόγους υγείας ή απλά σωστής διατροφής. Για όσους έχουν &#13;
νηστέψει, η <strong>επανένταξη</strong> όλων των ομάδων τροφίμων στο &#13;
διαιτολόγιο τους πρέπει να γίνει με πολλή προσοχή, διότι μπορεί να &#13;
προκαλέσει προβλήματα και γαστρεντερικές διαταραχές. Γνωρίζοντας ότι ο &#13;
μέσος άνθρωπος κατά την διάρκεια των γιορτών <strong>παίρνει 1,5-2 κιλά</strong>, είναι αναγκαία λίγη προσοχή, ώστε να αποφύγουμε αυτή την ενοχλητική πρόσληψη βάρους.</p>&#13;
<p>Η πρόσληψη αυτού του βάρους βασίζεται στην <strong>νοοτροπία</strong>&#13;
 που έχουμε αυτές τις γιορτινές μέρες: «Τα Χριστούγεννα είναι μία φορά &#13;
το χρόνο ας το γιορτάσουμε τρώγοντας»! Ένα από τα συχνότερα επίσης λάθη &#13;
που κάνουμε αυτό το διάστημα σχετίζεται με την παράδοξη νοοτροπία που &#13;
μας διέπει για τις γιορτές. Ζούμε την <strong>ψευδαίσθηση</strong> ότι &#13;
τα γλυκά αυτά δεν μπορούμε να τα δοκιμάσουμε σε άλλη περίοδο του χρόνου,&#13;
 σαν να αποτελούν κάτι το απαγορευμένο και να μπορούμε μόνο τώρα να τα &#13;
καταναλώσουμε, με αποτέλεσμα αυτές οι διατροφικές υπερβολές να οδηγούν &#13;
σε υπερκατανάλωση φαγητού, ποτού και γλυκού και η ζυγαριά καθώς περνάνε &#13;
οι μέρες να μας εκπλήσσει δυσάρεστα!</p>&#13;
<p>Ας δούμε μερικές συμβουλές που θα μπορούσαν να μας βοηθήσουν να &#13;
προγραμματίσουμε καλύτερα τη διατροφή κατά την διάρκεια των γιορτών, &#13;
ειδικά όταν κάνουμε δίαιατα.</p>&#13;
<h3><strong><span>Η γαλοπούλα και η γέμισή της</span><span><br/>&#13;
</span></strong></h3>&#13;
&#13;
<p>Η <strong>γαλοπούλα</strong> αποτελεί το βασικό Χριστουγεννιάτικο &#13;
πιάτο και είναι πολύ καλή επιλογή! Η σύνθεση της είναι όμοια με αυτή του&#13;
 κοτόπουλου, το οποίο θα μπορούσε εύκολα να την αντικαταστήσει για όσους&#13;
 το επιθυμούν. Έχει πολύ χαμηλή περιεκτικότητα λίπους, γι' αυτό και την &#13;
χαρακτηρίζουμε «λευκή» πρωτεΐνη. Έτσι σε 100 γρ. φιλέτου γαλοπούλας &#13;
(στήθος) περιέχονται <strong>9,2 γρ. κορεσμένο λίπος, 1,3 γρ. πολυακόρεστο λίπος και 101 γρ. χοληστερόλης</strong>&#13;
 (χοληστερίνης). Βέβαια αν επιλέξουμε άλλο κομμάτι (με σκούρο κρέας) η &#13;
περιεκτικότητα του λίπους γίνεται μεγαλύτερη. Αφαιρέστε το δέρμα της &#13;
γαλοπούλας (πέτσα) και καταναλώστε την άφοβα, χωρίς τύψεις! Εκτός από &#13;
εξαιρετική πηγή πρωτεϊνών, η γαλοπούλα είναι σημαντική πηγή <strong>σιδήρου</strong>, <strong>φωσφόρου</strong> και <strong>βιταμινών</strong> <strong>του συμπλεγματος Β</strong>.</p>&#13;
<p>Όσο αφορά τη <strong>γέμιση της γαλοπούλας</strong>, που αποτελεί ένα&#13;
 άρρηκτο συνοδευτικό της, θα πρέπει να γνωρίζουμε τα εξής: Οι θερμίδες &#13;
της γέμισης εξαρτώνται από τα συστατικά της. Φτιάξτε τη γέμιση πιο &#13;
υγιεινή, χρησιμοποιώντας <strong>ελαιόλαδο</strong>, αποφύγετε το συκώτι και προσθέστε περισσότερο ρύζι. Η γέμιση της γαλοπούλας μπορεί να περιέχει <strong>κάστανα</strong> και <strong>ξηρούς καρπούς</strong>. Τα κάστανα αποτελούν μια καλή πηγή υδατανθράκων με <strong>χαμηλό γλυκαιμικό δείκτη</strong> και περιέχουν μικρή ποσότητα σε λιπαρά οξέα <strong>ωμέγα-3 και ωμέγα-6</strong>. <em>Αξίζει να σημειωθεί ότι περίπου 5 κάστανα αποδίδουν γύρω στις 100 θερμίδες</em>.&#13;
 Αν σας αρέσει η γέμιση προτιμήστε την αντί για πατάτες ή ρύζι. Συνολικά&#13;
 μια μερίδα γαλοπούλας μαζί με μια μέτρια ποσότητα γέμισης που θα &#13;
περιλαμβάνει ρύζι κουκουνάρι, σταφίδες, ρόδι και κάστανο, συνοδευόμενη &#13;
από μια πράσινη σαλάτα αποτελεί μια ισορροπημένη πρόταση για τη διατροφή&#13;
 μας στο γιορτινό τραπέζι.</p>&#13;
<h3><strong/><strong>Μελομακάρονα</strong> και <strong>κουραμπιέδες</strong><strong/></h3>&#13;
&#13;
<p>Την περίοδο των γιορτών θα υπάρξουν πολλά γλυκά στο τραπέζι μας, με &#13;
τα πιο δημοφιλή να είναι τα μελομακάρονα και οι κουραμπιέδες. Είναι &#13;
ακατόρθωτο να θεωρούμε ότι θα καταφέρει κάποιος να αποφύγει την &#13;
κατανάλωση των γλυκών, γι' αυτό το λόγο χρειάζεται προσοχή – η &#13;
κατανάλωση τους χωρίς προσοχή μπορεί να εκτοξεύσει την πρόσληψη σε &#13;
θερμίδες στα ύψη.</p>&#13;
<p>Τα μελομακάρονα και οι κουραμπιέδες έχουν ουσιώδεις διαφορές μεταξύ του. <em>Τα μελομακάρονα αποτελούν καλύτερη επιλογή, καθώς παρασκευάζονται με ελαιόλαδο αντί για βούτυρο, και μέλι αντί για ζάχαρη</em>. Περιέχουν την <strong>μισή ποσότητα λίπους από τους κουραμπιέδες</strong>&#13;
 και συνήθως γαρνίρονται με άψητα καρύδια, που διατηρούν αναλλοίωτα τα &#13;
πολύτιμα ωμέγα-3 λιπαρά οξέα και τα αντιοξειδωτικά τους, που &#13;
προστατεύουν την <strong>καρδιά</strong>, έχουν αντιφλεγμονώδη δράση και&#13;
 συμβάλλουν στην καλύτερη λειτουργία του νευρικού συστήματος. Ένα μέτριο&#13;
 μελομακάρονο μας αποδίδει περίπου 180 θερμίδες και μόλις 8,5 γρ λίπος, &#13;
σε αντίθεση με τον κουραμπιέ ο οποίος ανά μερίδα περιέχει περίπου 300 &#13;
θερμίδες και αντίστοιχα 18 γρ λίπος.</p>&#13;
<p>Σημαντική θέση στην χριστουγεννιάτικη περίοδο έχει και η <strong>βασιλόπιτα</strong>, μιας και καταναλώνεται μια φορά το χρόνο και έτσι η κατανάλωση της είναι αναπόφευκτη.</p>&#13;
<p>Η βασιλόπιτα κατά βάσει αποτελεί ένα κέικ, το οποίο μπορεί να &#13;
εμπλουτιστεί με διάφορα υλικά, όπως σοκολάτα ή ξηροί καρποί, που όμως θα&#13;
 του ανεβάσουν κι άλλο το θερμιδικό του περιεχόμενο. Ένα μικρό κομμάτι &#13;
βασιλόπιτας περίπου <strong>100 γρ. μας δίνει 350-390 θερμίδες και 20 γρ. λίπος</strong>,&#13;
 και γι' αυτό καλό θα ήταν να περιοριστούμε στο ένα κομμάτι που μας &#13;
αντιστοιχεί, ακόμη και αν δεν σταθήκαμε …τόσο τυχεροί με την εύρεση του &#13;
φλουριού! Εναλλακτικά, μπορούμε να προτιμήσουμε να φτιάξουμε μια &#13;
βασιλόπιτα <strong>τσουρέκι</strong>, η οποία αποτελεί πολύ καλύτερη επιλογή από το κέικ, αφού για την παρασκευή της απαιτείται <strong>50% λιγότερο βούτυρο</strong>. Έτσι ένα αντίστοιχο κομμάτι έχει περίπου 250 θερμίδες, αλλά μόλις 7,5 γρ. λίπος.</p>&#13;
<h3><strong>Το αλκοόλ</strong></h3>&#13;
<p>Το αλκοόλ τις γιορτινές μέρες είναι άμεσα συνδεδεμένο με το φαγητό &#13;
και κάθε κοινωνική εκδήλωση, γιαυτό καλό θα ήταν να γνωρίζουμε ότι &#13;
χρειάζεται προσοχή, αφού μετά το λίπος (όπου 1 γρ. του αποδίδει 9 &#13;
θερμίδες), το αλκοόλ αποτελεί την πιο πλούσια πηγή σε θερμίδες δίνοντας 7&#13;
 θερμίδες ανά γρ. (σε αντίθεση με την πρωτεΐνες και τους υδατάνθρακες &#13;
που δίνουν 4 θερμίδες/γρ).</p>&#13;
&#13;
<p>Είναι πλέον γνωστό ότι μέτριες ποσότητες αλκοόλ ασκούν ευεργετική &#13;
επίδραση στην καρδιά και τα αγγεία (στο καρδιαγγειακό μας σύστημα). &#13;
Μέτρια ποσότητα αλκοόλ <strong>σημαίνει 2 μερίδες αλκοόλ για τον άντρα και 1 μερίδα για την γυναίκα</strong>,&#13;
 όπου μερίδα ορίζεται το ένα ποτήρι κρασί (125 ml), ένα κουτάκι μπύρα &#13;
(330 ml) ή μια μεζούρα αποσταγμένου ποτού, όπως το ουίσκι ή το τζιν (40 &#13;
ml).</p>&#13;
<p>Το κόκκινο κρασί υπερτερεί έναντι των υπόλοιπων αλκοολούχων ποτών λόγω των <strong>φλαβονοειδών</strong> που περιέχει, τα οποία ασκούν επιπρόσθετη <strong>αντιοξειδωτική</strong> και <strong>αντιφλεγμονώδη</strong>&#13;
 δράση. Ο συνδυασμός του με την υπερφαγία των ημερών λοιπόν μπορεί να &#13;
συμβάλει στην αύξηση του σωματικού βάρους, δρώντας κάθε άλλο παρά &#13;
προστατευτικά για την υγεία μας και για το λόγο αυτό χρειάζεται προσοχή.</p>&#13;
<p>Γνωρίζοντας πλέον τι πρόκειται να βρεθεί στο εορταστικό τραπέζι, &#13;
δίνεται η δυνατότητα καλύτερης οργάνωσης της ενεργειακής πρόσληψης και &#13;
σωστότερων διατροφικών επιλογών. Και μην ξεχνάμε ότι ακόμη και αν δεν &#13;
καταφέρουμε να μείνουμε συνεπείς στο διατροφικό πλάνο που είχαμε &#13;
οργανώσει, αλλά καταναλώσαμε παραπάνω ποσότητες από αυτές που μας &#13;
αναλογούν, η <strong>άσκηση</strong> αποτελεί πάντα μια καλή λύση ώστε &#13;
να εξισσοροπηθεί η κατάσταση! Καταναλώστε ενέργεια πηγαίνοντας βόλτες με&#13;
 τα πόδια, περπατήστε για να κάνετε τα χριστουγεννιάτικα ψώνια σας αντί &#13;
να πάρετε το αυτοκίνητο, ανεβείτε με τις σκάλες και μην χρησιμοποιείται &#13;
το ασανσέρ, χορέψτε στις εξόδους σας και βρείτε χρόνο να γίνεται πιο &#13;
δραστήριοι στην καθημερινότητα σας, ότι και αν κάνετε.</p>&#13;
<p><strong>Ηλιάνα Ηλιοπούλου, ΜSc</strong><br/>&#13;
<strong> Κλινική Διαιτολόγος Διατροφολόγος</strong><br/>&#13;
<strong>Email: iliana_iliop@hotmail.com<br/>&#13;
</strong></p>



<table border="0"><tr><td align="left"/><td align="right">

	<br/>
	



	
	
	
	<br/><div align="right"><a target="_blank" href="http://www.express.gr/index2.php?option=ozo_rssxt&amp;type=RSS0.91&amp;no_html=1&amp;cat=ΥΓΕΙΑ" void=""><img src="http://www.express.gr/images/rss.gif" border="0"/></a> <a href="http://www.facebook.com/share.php?u=&lt;url&gt;" target="_blank" class="fb_share_link"><img src="http://www.express.gr/siteimg/facebook.gif" border="0"/></a></div></td></tr></table>			</td>
		</tr>
				</div></body></html>
