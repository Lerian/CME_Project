<html><body><div><div class="text" id="arttext">&#13;
<h5>«ΕΙΜΑΣΤΕ ΣΕ ΔΙΑΠΡΑΓΜΑΤΕΥΣΗ»</h5>&#13;
<h1>Μάχη με την τρόικα για «δώρα» και κατώτατο βασικό μισθό</h1>	 &#13;
<h2/><p>&#13;
	Στις επικείμενες διαπραγματεύσεις με την τρόικα παρέπεμψε ουσιαστικά την τύχη του κατώτατου βασικού καθώς και του 13ου και 14ου μισθού στον ιδιωτικό τομέα, ο υπουργός Εργασίας Γ. Κουτρουμάνης.<br/>&#13;
	 </p>&#13;
&#13;
&#13;
<div class="PHOTOmain"><a href="http://content-mcdn.ethnos.gr/filesystem/images/20120104/low/newego_LARGE_t_1101_54018402.JPG" rel="lightbox-group1" title=""><img src="http://content-mcdn.ethnos.gr/filesystem/images/20120104/engine/newego_LARGE_t_1101_54018402_type12128.jpg" border="0" alt="Μάχη με την τρόικα για «δώρα» και κατώτατο βασικό μισθό"/></a></div><p>	Μιλώντας στο «Ράδιο 9», και ενώ από το πρωί οι επαφές του πρωθυπουργού με τους κοινωνικούς εταίρους βρίσκονται σε εξέλιξη, ο υπουργός Εργασίας ανέφερε ότι «υπερασπίζεται το βασικό μισθό και τα δώρα καθώς δεν υπάρχει λόγος κατάργησής τους:</p><p>	«Δεν απασχολεί κανέναν από τους φορείς, ούτε εργοδοτών ούτε εργαζομένων, το κατώτατο όριο ως ζήτημα βελτίωσης της ανταγωνιστικότητας. «Αντίθετα», πρόσθεσε ο κ. Κουτρουμάνης,«εάν μειωθεί ο κατώτατος μισθός θα υπάρξουν επιπτώσεις και στο βιοτικό επίπεδο και στις ασφαλιστικές εισφορές».</p><p>	Και συμπλήρωσε: «Θέμα υπάρχει για τις αποδοχές που υπερβαίνουν τις κλαδικές συμβάσεις. Εκεί ο στόχος μας να εφαρμοστούν οι επιχειρησιακές συμβάσεις, όχι οι ατομικές, ώστε να ενιχυθεί η ανταγωνιστικότητα».</p><p>	Ανάλογη απάντηση είχε ο κ. Κουτρουμάνης και για την τύχη του 13ου και 14ου μισθού:</p><p>	«Είμαστε σε μία περίοδο που προετοιμαζόμαστε για τη διαπραγμάτευση. Για μας δεν αποτελεί ούτε ο 13ος και 14ος μισθός αντικείμενο συζήτησης για μείωση, από τη στιγμή που κανένας από τους φορείς στην Ελλάδα δεν θέτει τέτοιο θέμα.</p><p>	Σύμφωνα με πληροφορίες που επανήλθαν σήμερα στη δημοσιότηα, οι εκπρόσωποι των πιστωτών με επιστολή τους προς το υπουργείο Εργασίας θέτουν θέμα του κατώτατου μισθού, μείωσης των ασφαλιστικών εισφορών και 13ου και 14ου μισθού,</p><p>	Στην επιστολή γίνονται συγκρίσεις με το τι ισχύει στην χώρα μας και σε άλλες χώρες της Ευρωζώνης, χωρίς ωστόσο αυτή να αναφέρεται ευθέως στο ύψος της μείωσης και στην κατάργηση των δώρων.</p><p>	<br/>	<span> </span></p>&#13;
&#13;
<p class="wline"/><p class="wline"/>&#13;
<p>&#13;
&#13;
&#13;
</p>&#13;
<p class="forum"/>&#13;
&#13;
&#13;
&#13;
&#13;
&#13;
&#13;
&#13;
<p class="clear"/>&#13;
&#13;
&#13;
&#13;
&#13;
<p class="clear"/>&#13;
&#13;
&#13;
</div></div></body></html>
