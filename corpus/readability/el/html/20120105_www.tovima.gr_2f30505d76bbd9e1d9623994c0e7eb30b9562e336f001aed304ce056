<html><body><div><div id="intext_content_tag"><p><br/>&#13;
</p>&#13;
<div><p>Μαθαίνουν την Αθήνα να πίνει εκλεκτό τσάι. Φράση που κρύβει μία γερή δόση αλήθειας και δυο ...παράδοξα : οι αδελφές Δεμερτζή δεν είχαν ποτέ ξανά αναμειχθεί στα του εμπορίου, αλλά και  κατάγονται από τη Θεσσαλονίκη.</p>&#13;
&#13;
  &#13;
 </div>&#13;
<p>Η κυρία <strong>Αναστασία Δεμερτζή</strong> μετρά δέκα ολόκληρα χρόνια θητείας στο Ευρωπαϊκό Κοινοβούλιο, προτού αποφασίσει να φέρει - μαζί με την αδελφή της <strong>Μαρία</strong>, πάλαι ποτέ ιδιωτική υπάλληλο -  στην Ελλάδα τον Δεκέμβριο του 2006, τον γαλλικό οίκο Le Palais des Thés.<br/>&#13;
<br/>&#13;
</p>&#13;
<p>Πώς έχει, άραγε, υποδεχθεί το τσάι μία χώρα, με εξέχουσα την κουλτούρα του καφέ;<br/>&#13;
</p>&#13;
<p><em>«Το τσάι υψηλής ποιότητας ξεφεύγει σταδιακά από το στερεότυπο που το θέλει αφέψημα του ηλικιωμένου, και του αρρώστου», </em>λέει η κυρία Δεμερτζή. <em>«Να 'ναι καλά οι διατροφολόγοι που επισημαίνουν τις ευεργετικές ιδιότητες του ροφήματος. Πρέπει όμως να παραδεχθούμε ότι ο κόσμος διαρκώς ψάχνει, ενδιαφέρεται να δοκιμάσει γεύσεις, επηρεάζεται και από τα ταξίδια στο εξωτερικό. Εκεί όπου το τσάι αντιμετωπίζεται ως καθημερινή συνήθεια, όπως στην Αγγλία, τη Γαλλία και τη Γερμανία, ή ως αναπόσπαστο κομμάτι του Πολιτισμού, της Τέχνης, της ίδιας τους της ζωής, όπως συμβαίνει στην Κίνα και την Ιαπωνία».<br/>&#13;
<br/>&#13;
</em></p>&#13;
<p><em>»Οι άνθρωποι του Palais des Thés επισκέπτονται συχνά τις φυτείες, ελέγχουν τις συνθήκες εργασίας (παιδική ή καταναγκαστική εργασία), τις γεωργικές μεθόδους που χρησιμοποιούνται, εδραιώνουν προσωπικές σχέσεις με τους προμηθευτές», </em>προσθέτει η κυρία Δεμερτζή.<em> «Τα μείγματα έρχονται έτοιμα από τη Γαλλία, εμείς δεν βάζουμε χέρι. Προσπαθούμε απλώς να διατηρούμε τις «γαλλικές» τιμές, έτσι ώστε το τσάι να είναι προσιτό σε όλους».<br/>&#13;
<br/>&#13;
</em></p>&#13;
<p>Σκέτο - όπως το κερνούν στο μαγαζί επί της Λυκαβηττού 9 - ώστε να αναδεικνύονται μυρωδιές και γεύσεις, με φέτες λεμονιού ή πορτοκαλιού, με γάλα ή κονιάκ, το τσάι συστήνεται ως το ρόφημα που κάνει τους πάντες, «<em>αριστοκράτες</em>»_ όπως συνηθίζουν να λένε στην Κίνα.<br/>&#13;
<br/>&#13;
</p>&#13;
<p>Οι πιο απαιτητικοί δείχνουν εμμονή σε συγκεκριμένες γεύσεις, με κορυφαία αυτή του ανοιξιάτικου Darjeeling, περιμένοντας υπομονετικά να καταφθάσουν. Οι υπόλοιποι έχουν να διαλέξουν σε μία γκάμα 140 ποικιλιών τσαγιού με ολόκληρα φύλλα, ονομασίας προέλευσης, μείγματα τσαγιών και αρωματικά μείγματα. Η κυρία Δεμερτζή υπογραμμίζει ιδιαίτερα τη σειρά βιολογικών τσαγιών, τα οποία εισάγονται συσκευασμένα, με τη σχετική πιστοποίηση.<br/>&#13;
<br/>&#13;
</p>&#13;
<div><p>Το τσάι του TSAINA μπαίνει μάλιστα σε ποικίλες εκδοχές στην κουζίνα, καθώς οι δυο αδελφές πειραματίζονται και δημοσιεύουν τις συνταγές τους στο Διαδίκτυο (</p><a class="ApplyClass" target="_blank" href="http://www.tsaina.gr/">www.tsaina.gr</a><p>) : φιλέτο πέρκας με thé des fakirs, σιμιγδαλένιο χαλβά με τσάι cachemire, και τώρα που πλησιάζουν τα Χριστούγεννα μπισκότα με τσάι matcha αλλά και ζεστό κόκκινο κρασί με τσάι No 25_ με πορτοκάλι, ροδοπέταλα, αμύγδαλο, μπαχαρικά και βανίλια. </p></div>&#13;
&#13;
<p/></div></div></body></html>
