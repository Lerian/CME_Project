<html><body><div><div class="text" id="arttext">&#13;
<h5>ΑΥΞΗΣΗ 52,7% ΣΕ ΣΧΕΣΗ ΜΕ ΠΕΡΥΣΙ</h5>&#13;
<h1>Καλπάζει το AIDS στην Ελλάδα&#13;
&#13;
</h1>	 &#13;
<h2/><p>&#13;
	Στους χρήστες ενδοφλέβιων ναρκωτικών και στις εκδιδόμενες γυναίκες αποδίδουν οι ειδικοί την αλματώδη μετάδοση της νόσου. Στην πλειονότητά τους οι ασθενείς είναι άνδρες</p>&#13;
&#13;
&#13;
<div class="PHOTOmain"><a href="http://content-mcdn.ethnos.gr/filesystem/images/20111122/low/assets_LARGE_t_420_53982303.JPG" rel="lightbox-group1" title=""><img src="http://content-mcdn.ethnos.gr/filesystem/images/20111122/engine/assets_LARGE_t_420_53982303_type12128.jpg" border="0" alt="Καλπάζει το AIDS στην Ελλάδα  "/></a></div><p>	Στο «κόκκινο» βρίσκεται η επιδημία του AIDS στην Ελλάδα.</p><p>	Εως το τέλος Οκτωβρίου, ο αριθμός των νέων κρουσμάτων ήταν ήδη κατά 52,7% μεγαλύτερος από εκείνον που είχε καταγραφεί ολόκληρο το 2010. Πρόκειται για τη δεύτερη χειρότερη επίδοση της χώρας μας, στα 30 χρόνια που κλείνουν φέτος από την εμφάνιση της νόσου.</p><p>	Οι ειδικοί αποδίδουν την τεράστια αυτή αύξηση στον πληθυσμό των χρηστών ενδοφλέβιων ναρκωτικών και στις εκδιδόμενες γυναίκες. Στους τοξικομανείς, τα νέα κρούσματα είναι φέτος αυξημένα κατά 1.250%. Στις γυναίκες, η χρήση συνδέεται με την πορνεία, η οποία θεωρείται κερκόπορτα για την εισβολή του ιού στην ελληνική οικογένεια.</p><p>	Τα παραπάνω ανέφεραν χθες η πρόεδρος του Κέντρου Ελέγχου και Πρόληψης Νοσημάτων (ΚΕΕΛΠΝΟ) Τζένη Κουρέα ? Κρεμαστινού, ο πρόεδρος της Εταιρείας Μελέτης και Αντιμετώπισης του AIDS Μάριος Λαζανάς και ο λοιμωξιολόγος Παναγιώτης Γαργαλιάνος, με αφορμή το 23ο Πανελλήνιο Συνέδριο του AIDS, το οποίο πραγματοποιείται από τις 25 έως τις 27 Νοεμβρίου στην Αθήνα.</p><div class="positionPHOTO_2"><a href="http://content-mcdn.ethnos.gr/filesystem/images/20111122/low/assets_LARGE_t_420_53982304.JPG" rel="lightbox-group1" title=""><img src="http://content-mcdn.ethnos.gr/filesystem/images/20111122/engine/assets_LARGE_t_420_53982304_type12128.jpg" border="0" alt="Καλπάζει το AIDS στην Ελλάδα  "/></a></div> <p>	Από τα στοιχεία του ΚΕΕΛΠΝΟ φαίνεται ότι έως τις 31 Οκτωβρίου έχουν δηλωθεί 803 νέες περιπτώσεις λοίμωξης με τον ιό HIV (686 άνδρες και 117 γυναίκες). Σύμφωνα με τους ειδικούς, το 2011 παρατηρείται μια σημαντική αλλαγή στα χαρακτηριστικά της επιδημίας στην Ελλάδα.</p><p>	Τα επίπεδα λοίμωξης στον πληθυσμό των τοξικομανών ήταν πάντα σε χαμηλά επίπεδα, καθώς ο βασικός τρόπος μετάδοσης ήταν η ομοφυλοφιλική επαφή μεταξύ ανδρών. Αυτό δεν ισχύει φέτος, καθώς ένα στα τέσσερα νέα κρούσματα φέτος αφορά χρήστη ενδοφλέβιων ναρκωτικών.</p><p>	<strong>Τρία παιδιά</strong><br/>	Η χρήση ουσιών στις γυναίκες συνοδεύεται και από πορνεία. Στο ΚΕΕΛΠΝΟ έχουν αναφερθεί τρεις περιπτώσεις παιδιών ελληνικής υπηκοότητας (δύο αγόρια και ένα κορίτσι), τα οποία μολύνθηκαν από «κάθετη» μετάδοση, δηλαδή από τη μητέρα τους.</p><p>	Ο συνολικός αριθμός των κρουσμάτων του AIDS στην Ελλάδα ανέρχεται σε 11.340. Από αυτούς, οι 3.235 έχουν νοσήσει, 5.500 υποβάλλονται σε αντιρετροϊκή αγωγή, ενώ 2.152 έχουν χάσει τη ζωή τους εξαιτίας της νόσου.</p><p>	Οι επιστήμονες ανέφεραν ότι ?παρά τη χρήση της ισχυρής συνδυαστικής αντιρετροϊκής θεραπείας? η εκρίζωση της νόσου δεν έχει ακόμη επιτευχθεί.</p> <p>	Αυτό δεν αποτελεί το μόνο αρνητικό: Σε ορισμένες περιπτώσεις, η χρόνια λοίμωξη από τον ιό HIV συνοδεύεται από απώτερες μεταβολικές διαταραχές, καρδιαγγειακά νοσήματα, διαβήτη, ηπατοπάθεια, νεφροπάθεια, παθήσεις των οστών και νεοπλασίες.</p><p>	ΥΠΟΥΡΓΕΙΟ ΥΓΕΙΑΣ<br/>	<strong>Καμπάνια με δωρεάν σύριγγες - προφυλακτικά</strong></p><p>	Πολύ σημαντική χαρακτήρισε την αυξητική μεταβολή των κρουσμάτων ο υπουργός Υγείας. Σχολιάζοντας τα στοιχεία του ΚΕΕΛΠΝΟ, ο κ. Ανδρέας Λοβέρδος εστίασε στο γεγονός ότι το 63% των κρουσμάτων αφορά χρήστες ενδοφλέβιων ναρκωτικών. Στον σταθμό του ΚΕΕΛΠΟ της Ομόνοιας ?είπε? ένας στους τέσσερις χρήστες είναι οροθετικός. Ο υπουργός έδωσε έμφαση και στην πορνεία, λέγοντας ότι στην Αθήνα λειτουργούν 600 παράνομοι οίκοι ανοχής και μόλις πέντε ή έξι είναι νόμιμοι ή ημινόμιμοι: «Αν δεν προσεχθούν οι εκδιδόμενες γυναίκες, ο ιός του AIDS θα εισβάλει στην ελληνική οικογένεια», ανέφερε χαρακτηριστικά. Αναφερόμενος στις δράσεις κατά της επιδημίας, επεσήμανε ότι θα διανεμηθούν 100.000 σύριγγες μίας χρήσης και 100.000 προφυλακτικά, ενώ το ΚΕΕΛΠΝΟ διοργανώνει ενημερωτικές εκδηλώσεις σε όλη τη χώρα.</p><p>	ΔΗΜΗΤΡΗΣ ΚΑΡΑΓΙΩΡΓΟΣ</p>&#13;
&#13;
<p class="wline"/><p class="wline"/>&#13;
<p>&#13;
&#13;
&#13;
</p>&#13;
<p class="forum"/>&#13;
&#13;
&#13;
&#13;
&#13;
&#13;
&#13;
&#13;
&#13;
&#13;
<p class="clear"/>&#13;
&#13;
&#13;
&#13;
&#13;
<p class="clear"/>&#13;
&#13;
&#13;
</div></div></body></html>
