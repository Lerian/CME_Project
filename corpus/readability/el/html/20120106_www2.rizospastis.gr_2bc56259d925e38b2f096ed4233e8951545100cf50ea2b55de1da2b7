<html><body><div><div class="story_body"><p/><div class="image"><table cellpadding="5" cellspacing="0" border="0" align="right"><caption align="bottom">Από την κινητοποίηση στο Δημαρχείο Ηρακλείου Κρήτης</caption><tr><td align="right"><img src="/home/coraline/Documents/Corpus/readability/corpus/el/html/getImage.do?size=medium&amp;id=350928&amp;format=.jpg" alt="" border="0"/></td></tr></table></div><i>Συνεχίζονται οι κινητοποιήσεις ενάντια στα χαράτσια για τα ακίνητα που αποστέλλονται στις εργατικές λαϊκές οικογένειες μέσω των λογαριασμών της ΔΕΗ. Σωματεία, Επιτροπές Ανέργων, Λαϊκές Επιτροπές, Επιτροπές Αγώνα, αγροτικοί σύλλογοι σε όλη τη χώρα κλιμακώνουν τον αγώνα τους και εντείνουν τη δράση τους συνολικά ενάντια στην αντιλαϊκή πολιτική.</i><p>Κινητοποίηση ενάντια στα χαράτσια, έξω από το τοπικό κατάστημα της ΔΕΗ, πραγματοποίησαν χτες το πρωί οι δυνάμεις της <b>Λαϊκής Επιτροπής Λάρισας</b> (ΠΑΜΕ, Εργατικό Κέντρο Λάρισας, ΠΑΣΥ, ΠΑΣΕΒΕ, ΜΑΣ, ΟΓΕ), των Λαϊκών Επιτροπών συνοικιών της πόλης και σωματείων. Διατράνωσαν, για μια ακόμα φορά, την απαίτησή τους να καταργηθούν τα χαράτσια. Κάλεσαν εργαζόμενους, αυτοαπασχολούμενους, μικρομεσαίους αγρότες, συνταξιούχους σε οργανωμένη άρνηση πληρωμής τους. Στα πλαίσια της κινητοποίησης αντιπροσωπεία των Λαϊκών Επιτροπών παρέδωσε στους αρμόδιους της ΔΕΗ - για τρίτη φορά - λογαριασμούς με τις αποδείξεις πληρωμής μόνο για την αξία ηλεκτρικού ρεύματος, δημοτικών τελών και ΕΡΤ.</p><p>Στη <b>Θεσσαλονίκη</b> συνεχίζονται οι κινητοποιήσεις των Λαϊκών Επιτροπών σε γραφεία ΔΕΗ, ΟΑΕΔ και ΙΚΑ. Ζητήματα αιχμής ανεργία και χαράτσια. Χτες, η Λαϊκή Επιτροπή <b>Καλαμαριάς</b> πραγματοποίησε κινητοποίηση στη ΔΕΗ. Η Λαϊκή Επιτροπή <b>Ανω Πόλης</b> έστησε «γραφείο» στη ΔΕΗ της Αγίου Δημητρίου και συγκεντρώνει καθημερινά δεκάδες αποδείξεις πληρωμής του λογαριασμού του ρεύματος χωρίς το τέλος ακινήτων και δηλώσεις άρνησης πληρωμής, τις οποίες καταθέτει στον προϊστάμενο της ΔΕΗ. Αντίστοιχη παρέμβαση προγραμματίζει σήμερα, Τετάρτη, η Λαϊκή Επιτροπή <b>Τούμπας - Τριανδρίας</b>. Η Λαϊκή Επιτροπή <b>Πολίχνης</b>, στις 9 το πρωί, θα πραγματοποιήσει κινητοποίηση στο ΙΚΑ, με αίτημα να θεωρηθούν τα βιβλιάρια όλων των ανέργων και το βράδυ γλέντι έξω από τα γραφεία του Συλλόγου Γυναικών (Σταδίου 12).</p><p class="subtitle">Στα Χανιά</p><p>Μαζικό κάλεσμα στους αγρότες του Νομού Χανίων, για κινητοποίηση ενάντια στο χαράτσι, απευθύνουν οι <b>Αγροτικοί Σύλλογοι πρώην Δήμου Αρμένων και Μύθημνας, Κάινας, Παλαιών Ρουμάτων και Μεσκλών</b> σήμερα Τετάρτη στις 11 το πρωί στα Γραφεία της ΔΕΗ, στην περιοχή Λίμνη Τσόντου στα Χανιά. Στα <b>Παλιά Ρουμάτα</b> στα Χανιά, οι κάτοικοι αποφάσισαν να μην πληρώσουν το χαράτσι για τα σπίτια τους σε λαϊκή συνέλευση στην οποία συμμετείχαν όλοι οι κάτοικοι του χωριού, με πρωτοβουλία του Αγροτικού Συλλόγου. Ομόφωνα αποφάσισαν να μην επιτρέψουν τη διακοπή ρεύματος σε κανένα σπίτι του χωριού. Σε προηγούμενη κινητοποίηση όλοι οι κάτοικοι κατέθεσαν στη ΔΕΗ αποδείξεις πληρωμής μόνο του ρεύματος, ενώ και σήμερα, Τετάρτη 21 Δεκέμβρη, συνεχίζουν τις κινητοποιήσεις τους με συγκέντρωση στις 11 το πρωί στα γραφεία της ΔΕΗ στη λίμνη Τσόντου μαζί με άλλους αγροτικούς συλλόγους και σωματεία.</p><p class="subtitle">Στο Ηράκλειο</p><p>Παράσταση διαμαρτυρίας για τα χαράτσια πραγματοποίησαν την περασμένη Δευτέρα το μεσημέρι η <b>Λαϊκή Επιτροπή Νέας Αλικαρνασσού</b> και οι <b>Επιτροπές Αγώνα Δυτικών Συνοικιών, Ατσαλένιου - Μασταμπά - Μεσαμπελιών και Βουτών - Γοργολαΐνης</b> στη συνεδρίαση του Δημοτικού Συμβουλίου Ηρακλείου. Την εισήγηση προς το Δημοτικό Συμβούλιο έκανε ο επικεφαλής της Λαϊκής Επιτροπής Αλικαρνασσού και δημοτικός σύμβουλος με το ΚΚΕ <b>Γιώργος Σκεπάρνης,</b> τονίζοντας ότι το χαράτσι της ΔΕΗ δεν πρέπει και δεν μπορεί να περάσει. Το Συμβούλιο, μετά την παρέμβαση Λαϊκής Επιτροπής Αλικαρνασσού, Επιτροπών Αγώνα και εκλεγμένων συμβούλων του ΚΚΕ, αποφάσισε ομόφωνα να απαιτήσει πλήρη κατάργηση του χαρατσιού χωρίς όρους και προϋποθέσεις, να παρέχει νομική κάλυψη στις λαϊκές οικογένειες που δε θα πληρώσουν το χαράτσι. Ακόμα, θα καλεί τους δημότες να απευθύνονται στις Λαϊκές Επιτροπές και τις Επιτροπές Αγώνα, τη Γραμματεία Ηρακλείου του ΠΑΜΕ, το Σωματείο Ιδιωτικών Υπαλλήλων, την Ενωση Συνταξιούχων ΙΚΑ.</p><ul><li>Παρέμβαση στη ΔΕΗ <b>Καμινίων</b> οργανώνει σήμερα στις 8 π.μ. η Γραμματεία Πειραιά του ΠΑΜΕ μαζί με τις Λαϊκές Επιτροπές της Περιφέρειας Πειραιά και τις Επιτροπές Ανέργων.</li></ul></div></div></body></html>
