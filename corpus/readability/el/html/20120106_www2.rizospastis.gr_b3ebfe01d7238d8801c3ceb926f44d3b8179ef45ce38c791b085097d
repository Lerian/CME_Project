<html><body><div><div class="story_body"><p/><div class="image"><table cellpadding="5" cellspacing="0" border="0" align="right"><caption align="bottom">Τις συνθήκες για νέο κύκλο υπερκερδοφορίας του κεφαλαίου για μετά την κρίση προσπαθεί να δημιουργήσει η συγκυβέρνηση με τα μέτρα που παίρνει</caption><tr><td align="right"><img src="/home/coraline/Documents/Corpus/readability/corpus/el/html/getImage.do?size=medium&amp;id=257639&amp;format=.jpg" alt="" border="0"/></td></tr></table></div><p>Την επιτάχυνση των καπιταλιστικών αναδιαρθρώσεων, που θα μειώσουν περαιτέρω τους μισθούς, θα ανατρέψουν εργασιακές σχέσεις και θα λεηλατήσουν ακόμα περισσότερο τις συντάξεις, ζήτησε χτες ο πρωθυπουργός, </p><b>Λ. Παπαδήμος</b><p>, στη διάρκεια της συνεδρίασης του Υπουργικού Συμβουλίου. Παράλληλα, τα μέλη του Υπουργικού Συμβουλίου ενέκριναν ομόφωνα την αύξηση των τιμολογίων της ΔΕΗ, τη διαχείριση των απορριμάτων από τους ιδιώτες και τη θέσπιση προκλητικών ρυθμίσεων, μέσω «πράξης νομοθετικού περιεχόμενου», για χρέη στην εφορία, προς όφελος των τραπεζών, εισηγμένων στο χρηματιστήριο επιχειρήσεων και άλλων τμημάτων της πλουτοκρατίας.</p><p><i>«Η ομόφωνη έγκριση των μέτρων και η δέσμευση για επιτάχυνση των διαρθρωτικών αλλαγών φανερώνουν ότι η κυβέρνηση αρχίζει να "ρολάρει"» (!),</i> σημείωνε χτες υπουργός της κυβέρνησης, αποδεικνύοντας το αρραγές ταξικό μέτωπο της συγκυβέρνησης. <i>«Εχω πραγματοποιήσει σειρά επαφών με υπουργούς, προκειμένου να προωθηθούν οι διαρθρωτικές μεταρρυθμίσεις που εκκρεμούν μέχρι τα μέσα Γενάρη, ειδικά αυτές που αφορούν τη <b>βελτίωση του επιχειρηματικού περιβάλλοντος,</b> ενόψει της έναρξης των διαπραγματεύσεων με την τρόικα»,</i> τόνισε ο πρωθυπουργός, Λ. Παπαδήμος, στην εισηγητική του παρέμβαση στο Υπουργικό Συμβούλιο.</p><p>Στόχος της κυβέρνησης είναι μέσα στους επόμενους μήνες να προχωρήσουν η καθολική εφαρμογή των επιχειρησιακών συμβάσεων και η μείωση των κατώτατων μισθών στον ιδιωτικό τομέα. Σ' αυτή την κατεύθυνση, ο Λ. Παπαδήμος θα έχει την ερχόμενη Τετάρτη συνάντηση με το προεδρείο της ΓΣΕΕ. Αν και το Μέγαρο Μαξίμου απέφυγε να δημοσιοποιήσει την ατζέντα της συνάντησης, κυβερνητικά στελέχη σημείωναν χτες ότι ο πρωθυπουργός θα ζητήσει τη συνδρομή των «κοινωνικών εταίρων» για την εφαρμογή των επιχειρησιακών συμβάσεων στο όνομα της ενίσχυσης της «ανταγωνιστικότητας» των επιχειρήσεων.</p><p class="subtitle">Συμφωνία και στις επικουρικές</p><p>Σύμφωνα με κυβερνητικές πηγές, ο πρωθυπουργός ζήτησε επίσης να <i>«δρομολογηθούν οι διαρθρωτικές αλλαγές»</i> που αφορούν την τρίτη κατά σειρά μείωση των επικουρικών συντάξεων, αλλά και το άνοιγμα των λεγόμενων «κλειστών επαγγελμάτων». Την έγκριση των μειώσεων στις επικουρικές συντάξεις μέχρι τις 10 - 15 Γενάρη από το Υπουργικό Συμβούλιο επιβεβαίωσε και ο κυβερνητικός εκπρόσωπος, <b>Π. Καψής.</b> Με συνέντευξή του στο «Real Fm» σημείωσε: <i>«Η μείωση στις επικουρικές συντάξεις έχουμε πει ότι θα γίνει μέσα στο πρώτο 15νθήμερο του Γενάρη, στις 10 Γενάρη».</i></p><p>Ο κυβερνητικός εκπρόσωπος, στην ίδια συνέντευξη, προανήγγειλε και τη λήψη νέων μέτρων. Συγκεκριμένα, τόνισε ότι <i>«ενδεχομένως να υπάρξουν νέα μέτρα»</i> στο πλαίσιο του οικονομικού προγράμματος που θα συνοδεύει τη νέα δανειακή σύμβαση. <i>«Είναι προφανές ότι για να μας δώσουν 89 δισεκατομμύρια ευρώ <b>θα θελήσουν πολλές διασφαλίσεις.</b> Δεν θα είναι καθόλου ευτυχείς να τα πάρει μία κυβέρνηση και μετά να έλθει μία άλλη κυβέρνηση και να πει "τι είναι αυτά που συμφωνήσαμε, δεν τα δεχόμαστε"»</i>, σημείωσε χαρακτηριστικά ο Π. Καψής.</p><p>Ο ίδιος, προαναγγέλλοντας το πώς θα χρησιμοποιήσει προπαγανδιστικά η κυβέρνηση την «επίσκεψη» της τρόικας στην Αθήνα, υποστήριξε: <i>«Αν δεν προχωρήσουμε (</i>τις διαρθρωτικές αλλαγές) <i>τότε θα έρθει η τρόικα και θα μας ζητήσει να πάρουμε πάρα πολλά μέτρα και θα είναι πάρα πολύ δύσκολο και επικίνδυνο. Γι' αυτό πρέπει να προχωρήσουν οι αλλαγές, είναι σαφές. Και αυτά θα ανοίξουν μέσα στο επόμενο διάστημα, με μεγάλη ταχύτητα. Δεν έχουμε άλλα περιθώρια».</i></p><p class="subtitle">Διελκυστίνδα για τις εκλογές</p><p>Ο κυβερνητικός εκπρόσωπος δεν απέκλεισε παράλληλα να παραταθεί η θητεία της συγκυβέρνησης και πέραν του Απρίλη. <i>«Οταν θα φτάσουμε στο Μάρτιο θα δούμε πότε ακριβώς θα γίνουν οι εκλογές»,</i> δήλωσε χαρακτηριστικά ο Π. Καψής.</p><p>Την ίδια ώρα ο <b>Γ. Καρατζαφέρης</b> έθεσε προϋποθέσεις για να παραμείνει στην κυβέρνηση ο ΛΑ.Ο.Σ., ζητώντας <i>«να αποκτήσει το ΠΑΣΟΚ μια στιβαρή και ασφαλή ηγεσία μέσα στις πρώτες ημέρες του νέου έτους και σαφώς πριν έρθει η τρόικα».</i> Ακόμα, <i>«να ξεκαθαρίσει η ΝΔ αν είναι εντός της κυβέρνησης ή εκτός (...) να μειωθεί ο αριθμός των υπουργών της κυβέρνησης»</i> και <i>«να μην γίνουν βιαστικά οι εκλογές».</i> Ουσιαστικά, ανέλαβε το ρόλο του λαγού για την παράταση της κυβερνητικής θητείας Παπαδήμου, με στόχο παράλληλα να συμμετάσχει πιο ενεργά ο ΛΑ.Ο.Σ. στην αναδιάταξη του αστικού πολιτικού συστήματος.</p><p>Για <i>«πολιτικό ατόπημα του προέδρου του ΛΑ.Ο.Σ. που προσβάλλει τους δημοκρατικούς θεσμούς και την πολιτική ζωή της χώρας»</i>, έκανε λόγο ο εκπρόσωπος Τύπου του ΠΑΣΟΚ, <b>Π. Μπεγλίτης,</b> τονίζοντας ότι <i>«γίνεται πλέον φανερό ότι ο κ. Καρατζαφέρης αναζητά, με αγωνία, προσχήματα που θα τον βοηθήσουν να βρει την "οδό της διαφυγής" από την κυβέρνηση του κ. Παπαδήμου και τις μεγάλες ευθύνες που αυτή έχει αναλάβει».</i></p><p>Χτες ο πρόεδρος της ΝΔ, <b>Αντ. Σαμαράς</b>, συναντήθηκε με τον υπουργό Εξωτερικών και αντιπρόεδρο της ΝΔ, <b>Στ. Δήμα,</b> όπου συζήτησαν την πορεία του κυβερνητικού έργου. Ο Αντ. Σαμαράς σχολίασε αρνητικά τον μικρό προϋπολογισμό του υπουργείου Εξωτερικών, υποστηρίζοντας ότι <i>«θα ρίξουν έξω βασικές επιδιώξεις που έχει η χώρα μας».</i></p></div></div></body></html>
