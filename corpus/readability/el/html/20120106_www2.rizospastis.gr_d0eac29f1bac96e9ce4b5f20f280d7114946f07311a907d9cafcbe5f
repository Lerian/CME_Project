<html><body><div><div class="story_body"><p>«Δε θα σας αφήσουμε να μας τελειώσετε. Μαζί με τους αγρότες, τους εργαζόμενους και τα άλλα λαϊκά στρώματα, σε κοινό μέτωπο πάλης, θ' αγωνιστούμε, με όλες τις δυνάμεις μας, για την ανατροπή της αντιαγροτικής - αντιλαϊκής πολιτικής που μας οδηγεί σε ολοκληρωτική καταστροφή και για μια διαφορετική αγροτική ανάπτυξη υπέρ των συμφερόντων της μικρομεσαίας αγροτιάς και για την εξυπηρέτηση των λαϊκών αναγκών». Αυτό το μήνυμα έστειλαν οι κτηνοτρόφοι στη συγκυβέρνηση του «μαύρου μετώπου» ΠΑΣΟΚ - ΝΔ - ΛΑ.Ο.Σ. και στην ΕΕ, με τη χτεσινή κινητοποίησή τους σ' όλη τη χώρα, που έγινε με πρωτοβουλία της <b>Παναγροτικής Αγωνιστικής Συσπείρωσης (ΠΑΣΥ).</b></p><p>Κινητοποιήσεις πραγματοποιήθηκαν από άκρη σ' άκρη της Ελλάδας: Στη Μακεδονία, στη Θεσσαλία και την Ηπειρο, στη Στερεά Ελλάδα και την Πελοπόννησο, στην Κρήτη και τη Λέσβο. Οι μορφές πάλης διάφορες: Από το δυναμικό άνοιγμα των μπαρών σε πολλούς σταθμούς διοδίων επί των εθνικών οδών, μέχρι τις συγκεντρώσεις σε πλατείες πόλεων και χωριών, τους αποκλεισμούς οδικών κόμβων, τις αγωνιστικές παρεμβάσεις έξω από γραφεία της ΔΕΗ και καταστήματα της Αγροτικής Τράπεζας.</p><p>Οι κτηνοτρόφοι από τους τέσσερις νομούς της <b>Θεσσαλίας</b> συγκεντρώθηκαν στο <b>σταθμό διοδίων του Μοσχοχωρίου,</b> έξω από τη Λάρισα, επί της Εθνικής Οδού Αθήνας - Θεσσαλονίκης. Σε συμπαράστασή τους έσπευσαν εκπρόσωποι του ΠΑΜΕ, της ΠΑΣΕΒΕ, του ΜΑΣ, της ΟΓΕ. Κρατώντας σημαίες της ΠΑΣΥ και φωνάζοντας αγωνιστικά συνθήματα, σήκωσαν τις μπάρες και «απελευθέρωσαν» τα διόδια, ενώ έχυσαν και γάλα στο δρόμο. Στη συγκέντρωση που έγινε, μίλησε το στέλεχος της ΠΑΣΥ <b>Β. Κατής</b>.</p><p>Σε δυναμική συγκέντρωση προχώρησαν χτες το πρωί στην κεντρική πλατεία της Τρίπολης αγροτοκτηνοτρόφοι από την <b>Αρκαδία</b> και την <b>Αργολίδα</b>. Κεντρικός ομιλητής της συγκέντρωσης ήταν ο <b>Δ. Κολοβός</b>, στέλεχος της ΠΑΣΥ. Στη συνέχεια, οι συγκεντρωμένοι κατευθύνθηκαν προς τα διόδια της Νεστάνης, όπου άνοιξαν τις μπάρες και ταυτόχρονα μοίρασαν ανακοινώσεις με τα αιτήματά τους. Στην <b>Ηλεία</b> και συγκεκριμένα στο <b>Γούμερο</b> και την <b>Πηνεία</b> πραγματοποιήθηκαν συγκεντρώσεις αγροτοκτηνοτρόφων το απόγευμα στις κεντρικές πλατείες των χωριών. Στη <b>Ζάκυνθο</b>, αγροτοκτηνοτρόφοι του νησιού προχώρησαν σε παράσταση διαμαρτυρίας στην Αγροτική Τράπεζα.</p><p>Στη <b>Μακεδονία,</b> έγιναν χτες το μεσημέρι συγκεντρώσεις κτηνοτρόφων στα διόδια των Μαλγάρων Θεσσαλονίκης, της Λεπτοκαρυάς Πιερίας και στον Πολύμυλο Κοζάνης. Ανοιξαν τις μπάρες των διοδίων και μοίρασαν ενημερωτικά φυλλάδια. Στα Μάλγαρα στο πλευρό των συγκεντρωμένων βρέθηκαν και εκπρόσωποι του συλλόγου εργαζομένων του υπουργείου Γεωργίας, στο υπουργείο Μακεδονίας - Θράκης. Στη Λεπτοκαρυά, οι συγκεντρωμένοι ανάρτησαν πανό, φώναξαν συνθήματα και άδειασαν γάλα στο οδόστρωμα. Στον Πολύμυλο στην αγωνιστική συγκέντρωση των αγροτοκτηνοτρόφων έδωσαν το «παρών» και οι απλήρωτοι εργαζόμενοι της ΑΕΓΕΚ.</p><p>Στην <b>Αιτωλοακαρνανία,</b> κτηνοτρόφοι και αγρότες του νομού συγκεντρώθηκαν με τρακτέρ και αγροτικά μηχανήματα στον κόμβο του Κουβαρά και προχώρησαν σε συμβολικό αποκλεισμό της Εθνικής Οδού Αντιρρίου - Ιωαννίνων. Η κεντρική ομιλία έγινε από τον <b>Σπ. Κοτοπούλη,</b> πρόεδρο της Ομοσπονδίας Αγροτικών Συλλόγων Αιτωλοακαρνανίας. Παραβρέθηκε, επίσης, αντιπροσωπεία του ΠΑΜΕ. Στα <b>Γιάννενα</b> μπροστά από την ΑΤΕ μοιράστηκε ανακοίνωση - κάλεσμα της ΠΑΣΥ με αιχμή την πάλη ενάντια στην ιδιωτικοποίηση της γαλακτοβιομηχανίας ΔΩΔΩΝΗ.</p><p>Οι αγωνιζόμενοι Κτηνοτρόφοι της <b>Φθιώτιδας</b> συγκεντρώθηκαν στα διόδια της Αγίας Τριάδας λίγο πριν από το μεσημέρι, ανταποκρινόμενοι στο κάλεσμα της ΠΑΣΥ και του Κτηνοτροφικού Συλλόγου Φθιώτιδας. Ανοιξαν τις μπάρες και μοίρασαν φυλλάδια με τα προβλήματά τους και τα αιτήματά τους στους διερχόμενους οδηγούς.</p><p>Στα <b>Χανιά</b>, οι κτηνοτρόφοι της περιοχής απέκλεισαν χτες το πρωί το κεντρικό κτίριο της ΔΕΗ στη λίμνη Τσόντου. Ανάρτησαν ένα μεγάλο πανό του συλλόγου κτηνοτρόφων Ν. Χανίων, όπου αναγραφόταν το σύνθημα «Μέτρα τώρα ενάντια στο ξεκλήρισμα των κτηνοτρόφων». Στην κινητοποίηση των κτηνοτρόφων συμμετείχαν και αγρότες με αποφάσεις των αγροτικών συλλόγων που συσπειρώνονται στη Γραμματεία Χανίων της ΠΑΣΥ. Αμέσως μετά, κτηνοτρόφοι και αγρότες με τα αυτοκίνητά τους πορεύτηκαν προς την Αντιπεριφέρεια Χανίων όπου πραγματοποίησαν παράσταση διαμαρτυρίας και παρέδωσαν το ψήφισμα με τα αιτήματά τους.</p><p>Στη <b>Λέσβο,</b> επίσης έγινε χτες το απόγευμα συγκέντρωση κτηνοτρόφων του νησιού στην πλατεία της Αγίας Παρασκευής, όπου χαιρέτισε ο <b>Στ. Σκοπελίτης</b> επικεφαλής της ΠΑΣΥ Λέσβου, ενώ κεντρικός ομιλητής ήταν ο <b>Δ. Καραγιάννης</b> στέλεχος της ΠΑΣΥ. «Παρών» στη συγκέντρωση έδωσε και το ΠΑΜΕ.</p></div></div></body></html>
