<html><body><div><p align="center" class="utitle1">ΣΥΓΚΥΒΕΡΝΗΣΗ ΠΑΣΟΚ - ΝΔ - ΛΑ.Ο.Σ.</p><div class="story_body"><p/><div class="image"><table cellpadding="5" cellspacing="0" border="0" align="right"><caption align="bottom">Ο λαός οργανωμένα μπορεί να τους εμποδίσει, να τους σταματήσει. Παλεύοντας για την ανατροπή του συστήματος που υπηρετεί το πολιτικό προσωπικό του κεφαλαίου, τα κόμματά του</caption><tr><td align="right"><img src="/home/coraline/Documents/Corpus/readability/corpus/el/html/getImage.do?size=medium&amp;id=350915&amp;format=.jpg" alt="" border="0"/></td></tr></table></div><p>Νέα μέτρα κόλαφο για μισθωτούς και συνταξιούχους θα εγκρίνει σήμερα το Υπουργικό Συμβούλιο, με την κυβέρνηση του «μαύρου μετώπου» να ετοιμάζει ακόμα την ψήφιση πλήθους αντιδραστικών νομοσχεδίων μέσα στο Γενάρη του 2012. Η κλιμάκωση της αντιλαϊκής επίθεσης γίνεται στη σκιά της ψευδεπίγραφης αντιπαράθεσης μεταξύ των ηγεσιών και των στελεχών του ΠΑΣΟΚ, της ΝΔ και του ΛΑ.Ο.Σ. για τη διάρκεια της θητείας της συγκυβέρνησης και αποτελεί τμήμα της συντονισμένης προσπάθειας των αστικών κομμάτων να αποπροσανατολίσουν τα λαϊκά στρώματα, προωθώντας ταυτόχρονα την αναμόρφωση του πολιτικού σκηνικού. Στο σημερινό Υπουργικό Συμβούλιο θα συζητηθούν και θα αποφασιστούν:</p><p/><p class="dropcap"><b>1) Η τρίτη κατά σειρά μείωση των επικουρικών συντάξεων</b>. Με περικοπές που θα κινηθούν από 15% μέχρι 45%. Το σχετικό νομοσχέδιο θα ψηφιστεί το πρώτο 10ήμερο του Γενάρη, με διαδικασίες εξπρές και θα έχει αναδρομική ισχύ από 1/1/2012.</p><p/><p class="dropcap"><b>2) Η παραπέρα μείωση των μισθών στον ιδιωτικό τομέα και η προώθηση νέων ανατροπών στις εργασιακές σχέσεις.</b> Με την είσοδο του νέου χρόνου, η κυβέρνηση θα επιδιώξει να ανοίξει ο «διάλογος» μεταξύ των «κοινωνικών εταίρων», με στόχο την καθολική επέκταση των επιχειρησιακών συμβάσεων, που θα οδηγήσουν σε μεγάλη μείωση των μισθών και την προώθηση νέου γύρου διαρθρωτικών μεταρρυθμίσεων, με στόχο την παραπέρα ελαστικοποίηση των εργασιακών σχέσεων.</p><p/><p class="dropcap"><b>3) Νέες σαρωτικές ανατροπές και περικοπές στις αναπηρικές συντάξεις και τα επιδόματα.</b> Με στόχο την περιστολή του αριθμού των δικαιούχων και τη μείωση των αποδοχών τους.</p><p/><p class="dropcap"><b>4) Νέες παρεμβάσεις που αφορούν τις κύριες συντάξεις.</b> Κυβερνητικά στελέχη δεν απέκλειαν χτες να υπάρξει και «νέο ασφαλιστικό» μέσα στο 2012.</p><p/><p class="dropcap"><b>5) Μείωση των ασφαλιστικών εισφορών για τους εργοδότες.</b> Με στόχο τη παραπέρα μείωση του εργατικού κόστους προς όφελος των επιχειρηματιών που θα φέρει παράλληλα τεράστιες απώλειες εσόδων για τα ασφαλιστικά ταμεία.</p><p>Την Πέμπτη, σε νέα συνεδρίαση, το Υπουργικό θα συζητήσει θέματα των υπουργείων Δικαιοσύνης και Ανάπτυξης. Παράλληλα, η κυβέρνηση μέσα στο Γενάρη θα προωθήσει:</p><p>-- Πολυνομοσχέδιο που επεξεργάζεται το υπουργείο Οικονομικών και σύμφωνα με πληροφορίες θα περιέχει τα πρόσθετα μέτρα ύψους τουλάχιστον 2 δισ. ευρώ που θα καλύψουν την «τρύπα» του προϋπολογισμού του 2011.</p><p>-- Το νέο φορολογικό νομοσχέδιο, που θα φορτώσει νέα βάρη στις πλάτες μισθωτών, συνταξιούχων, αγροτών και αυτοαπασχολούμενων.</p><p>-- Το νομοσχέδιο για το άνοιγμα των λεγόμενων «κλειστών επαγγελμάτων».</p><p class="subtitle">Εκλογολογία και αποπροσανατολισμός</p><p>Το μπαράζ των αντιλαϊκών μέτρων αποτελεί «προαπαιτούμενο» για την έναρξη των διαβουλεύσεων με την τρόικα για τη νέα δανειακή σύμβαση, σημείωναν χτες κυβερνητικές πηγές. Η ψήφιση των αντιλαϊκών νομοσχεδίων δηλαδή, θα προηγηθεί της σύναψης του νέου μνημονίου, που θα περιέχει ακόμα σκληρότερα μέτρα.</p><p>Στη βάση αυτή, κυβερνητικές πηγές εκτιμούσαν χτες ότι <i>«η Βουλή δεν μπορεί να κλείσει στις 19 Ιανουαρίου»</i>, προκειμένου να γίνουν εκλογές στις 19 Φλεβάρη, όπως ήταν η αρχική συμφωνία των τριών εταίρων της μαύρης συγκυβέρνησης. <i>«Ο χρόνος της κυβέρνησης προσδιορίζεται από την ολοκλήρωση του έργου της, ενώ και τα μέτρα που θα λάβει συνδέονται με την υλοποίηση των στόχων της»</i>, σημείωνε χτες κυβερνητικός παράγοντας.</p><p><i>«Η υλοποίηση της συμφωνίας της 26η Οκτωβρίου και το πρόγραμμα της ανταλλαγής των ελληνικών ομολόγων (σ.σ. το κούρεμα), θα λήξουν τέλος Γενάρη»,</i> σημείωναν κυβερνητικά στελέχη και πρόσθεταν ότι <i>«στη συνέχεια πρέπει να επικυρωθούν από τη Βουλή».</i></p><p>Η βαρβαρότητα των μέτρων και το «παζάρι» με την τρόικα συντηρεί και τη συζήτηση για την παράταση της θητείας της συγκυβέρνησης αλλά και των προτάσεων να προχωρήσει ο <b>Λ. Παπαδήμος</b> σε ανασχηματισμό της κυβέρνησης. Συνεργάτες του πρωθυπουργού σημείωναν ότι δεν είναι προς το παρόν στις προθέσεις του, άλλα άφηναν ανοιχτό το ενδεχόμενο, στην περίπτωση που οι εσωκομματικές διαδικασίες στο ΠΑΣΟΚ επηρεάσουν το κυβερνητικό έργο.</p><p>Χτες πάντως δυο επίδοξοι «διάδοχοι» του Γ. Παπανδρέου, ο υπουργός Υγείας <b>Αν. Λοβέρδος</b> και Ανάπτυξης <b>Μ. Χρυσοχοΐδης</b> δήλωσαν αντίθετοι με το ενδεχόμενο ανασχηματισμού. <i>«Η συζήτηση περί ανασχηματισμού στην κυβέρνηση Παπαδήμου είναι μη σοβαρό θέμα»,</i> δήλωσε ο Αν. Λοβέρδος μιλώντας στο «ΣΚΑΪ».</p><p>Στο ίδιο μήκος κύματος κινήθηκε και ο Μ. Χρυσοχοΐδης, ο ποίος χαρακτήρισε <i>«ανεύθυνη στάση»</i> τα σενάρια για ανασχηματισμό της κυβέρνησης, ισχυριζόμενος ότι <i>«οι υπουργοί που χρειάζεται για να σταθεροποιηθεί οικονομικά η χώρα και να εκλείψει ο κίνδυνος της δραχμής, θα πρέπει να παραμείνουν στη θέση τους».</i> Ωστόσο, ο ίδιος δεν απέκλεισε την παράταση της θητεία της κυβέρνησης Παπαδήμου, αναφέροντας ότι θα <i>«πρέπει να μείνει όσο χρειάζεται»</i> για να κλείσει τη συμφωνία της 26ης Οκτωβρίου.</p></div></div></body></html>
