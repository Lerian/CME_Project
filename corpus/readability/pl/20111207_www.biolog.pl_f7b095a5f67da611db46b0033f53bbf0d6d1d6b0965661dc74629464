<html><body><div><div id="main">&#13;
&#13;
<p/>&#13;
&#13;
<p/><h2>Spożywanie polifenoli zawartych w skórce jabłka hamuje chorobę zapalną jelit</h2><p class="timestamp">2011-12-06 11:06:19   <b><a href="http://www.biolog.pl/tematy-15.html" name="Medycyna" title="Medycyna">Medycyna</a></b></p><p/><p>&#13;
	Spożywanie polifenoli zawartych w skórce jabłka hamuje aktywność komórek odporności, które biorą udział w rozwoju choroby zapalnej jelit – wynika z pracy, którą publikuje specjalistyczne pismo “Journal of Leukocyte Biology”.<br/>&#13;
	 </p>&#13;
<p>&#13;
	U myszy, które otrzymywały dawkę tych związków, udało się złagodzić zapalenie jelit o podłożu autoagresywnym.<br/>&#13;
	<br/>&#13;
	Jak oceniają autorzy pracy, odkrycie to może doprowadzić do stworzenia nowych metod leczenia pacjentów z chorobami zapalnymi jelit, takimi jak wrzodziejące zapalenie jelita grubego, choroba Crohna oraz rak jelita grubego, który ma związek ze stanem zapalnym.<br/>&#13;
	<br/>&#13;
	Dotychczasowe badania wskazywały, że polifenole z różnych roślin modulują czynność układu odporności i mają działanie przeciwzapalne.<br/>&#13;
	<br/>&#13;
	Jak podkreśla dr David W. Pascual z Montana State University w Bozeman (USA), wielu pacjentów cierpiących na choroby zapalne jelit stosuje suplementy dietetyczne z polifenolami, jako uzupełnienie konwencjonalnych terapii. Nie ma jednak wystarczająco dobrych dowodów naukowych, które uzasadniałyby takie postępowanie.<br/>&#13;
	<br/>&#13;
	Naukowiec razem ze swoimi kolegami prowadził badania na myszach, u których zapalenie jelit próbowano wywołać chemicznie przy pomocy soli sodowej dekstranu sodu. Jednej grupie zwierząt podawano codziennie drogą doustną placebo, a drugiej – dawkę polifenoli ze skórki jabłka. Związki te są zaliczane do przeciwutleniaczy w związku z ich zdolnością do neutralizacji wolnych rodników.<br/>&#13;
	<br/>&#13;
	Okazało się, że dzięki polifenolom z jabłek gryzonie były chronione przed chorobą zapalną jelit. Podawanie tych substancji tłumiło produkcję tzw. cytokin prozapalnych (tj. związków produkowanych przez komórki odporności i stymulujących procesy zapalne), w tym interleukiny 6 i czynnika nekrozy nowotworów alfa (TNF-?). Co więcej, myszy otrzymujące polifenole miały w jelitach mniej aktywnych limfocytów T, które pośredniczą w rozwoju zapalenia.<br/>&#13;
	<br/>&#13;
	„Nasze wyniki wskazują, że naturalne składniki skórki jabłek mogą hamować stany zapalne w jelitach poprzez blokowanie limfocytów T i w ten sposób zmniejszać podatność na choroby autoagresywne” – komentuje dr Pascual.<br/>&#13;
	<br/>&#13;
	<a href="http://www.naukawpolsce.pap.pl">PAP - Nauka w Polsce</a></p>&#13;
<p/>&#13;
&#13;
&#13;
<img src="http://reklama.biolog.pl/img/i365/forum.png" border="0" alt="Komentarze"/> <span><a name="komentarze"/><b><span>KOMENTARZE</span></b></span><p>Zapraszamy też do dyskusji na największym polskim </p><b><a href="http://www.forum.biolog.pl/ekologia-i-ochrona-rodowiska-vf2.htm"><u>forum ekologiczne</u></a></b>&#13;
&#13;
&#13;
&#13;
&#13;
&#13;
<h2>Ostatnie wiadomości</h2>&#13;
&#13;
&#13;
<p><a href="http://www.biolog.pl/article49377.html"><b>2-deoksyglukoza szkodliwa dla komórek rakowych</b></a></p><p><a href="http://www.biolog.pl/article49373.html"><b>Spożywanie polifenoli zawartych w skórce jabłka hamuje chorobę zapalną jelit</b></a></p><p><a href="http://www.biolog.pl/article49367.html"><b>Ryzyko raka skóry u mężczyzn związane z niższym poziomem przeciwutleniacza</b></a></p><p><a href="http://www.biolog.pl/article49363.html"><b>Podobne białka w ziemniakach i neuronach ssaków</b></a></p><p><a href="http://www.biolog.pl/article49360.html"><b>Test na wyleczalne nadciśnienie</b></a></p><p><a href="http://www.biolog.pl/article49359.html"><b>Rozszczep wargi skorygowany genetycznie u myszy</b></a></p><p><a href="http://www.biolog.pl/article49353.html"><b>Psycholodzy z UJ chcą porównać odczuwanie różnych rodzajów bólu</b></a></p>&#13;
		&#13;
 &#13;
&#13;
&#13;
&#13;
<p/>		&#13;
  	</div>&#13;
&#13;
	&#13;
    &#13;
	</div></body></html>
