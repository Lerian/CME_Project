<html><body><div><div id="main">&#13;
&#13;
<p/>&#13;
&#13;
<p/><h2>Nowy lek na bezsenność</h2><p class="timestamp">2011-12-16 21:20:54   <b><a href="http://www.biolog.pl/tematy-15.html" name="Medycyna" title="Medycyna">Medycyna</a></b></p><p/><p>&#13;
	Kanadyjscy naukowcy zaobserwowali, że dwa receptory melatoniny w mózgu mają kluczowe znaczenie dla głębokiego regenerującego snu. Opracowany przez nich lek jest w stanie aktywować selektywnie odpowiedni receptor - informuje "Journal of Neuroscience".</p>&#13;
<p>&#13;
	Dotychczas stosowane leki na bezsenność, np. leki benzodiazepinowe o właściwościach uspokajających i nasennych, nie działają selektywnie i mogą prowadzić do uzależnienia, a nawet zaburzeń kognitywnych.</p>&#13;
<p>&#13;
	Naukowcy z Uniwersytetu McGill zainteresowali się melatoniną ze względu na jej wpływ na aktywność mózgu, sen, depresję i zaburzenia lękowe. Melatonina, nazywana hormonem snu, jest syntezowana w pinealocytach szyszynki przy braku stymulacji świetlnej. U ssaków koordynuje ona rytm snu i czuwania.</p>&#13;
<p>&#13;
	"Poświęciliśmy wiele lat na opracowanie leku, który oddziaływałby selektywnie na receptor melatoniny, wspomagając głęboki sen. Uważamy, że ma to kluczowe znaczenie w leczeniu bezsenności - mówi dr Gabriella Gobbi, autorka badań. - Głęboki sen jest ważny dla regeneracji organizmu. Poprawia także zdolność zapamiętywania i metabolizm, obniża ciśnienie tętnicze i spowalnia tętno".</p>&#13;
<p>&#13;
	Naukowcy zaobserwowali, że dwa główne receptory melatoniny odgrywają przeciwstawną rolę w regulacji snu. Receptor MT1 wpływa na fazę REM, podczas której występują szybkie ruchy gałki ocznej, blokując jednocześnie sen głęboki (faza NREM). Odwrotne działanie wykazuje receptor MT2.</p>&#13;
<p>&#13;
	Aplikując lek o nazwie UCM765 (stworzony we współpracy z włoskimi chemikami z Uniwersytetów w Parmie i Urbino), który wiąże się jedynie z receptorem MT2, naukowcom udało się wydłużyć fazy głębokiego snu u myszy i szczurów laboratoryjnych, nie skracając jednocześnie fazy REM.</p>&#13;
<p>&#13;
	Określenie roli receptora MT2 jest dużym krokiem naprzód w badaniach naukowych i nadzieją na skuteczniejszą pomoc milionom osób na świecie dotkniętym bezsennością - podsumowują Kanadyjczycy.</p>&#13;
<p>&#13;
	Dzięki uprzejmości: PAP - Nauka w Polsce</p>&#13;
<p/>&#13;
&#13;
&#13;
<img src="http://reklama.biolog.pl/img/i365/forum.png" border="0" alt="Komentarze"/> <span><a name="komentarze"/><b><span>KOMENTARZE</span></b></span><p>Zapraszamy też do dyskusji na największym polskim </p><b><a href="http://www.forum.biolog.pl/ekologia-i-ochrona-rodowiska-vf2.htm"><u>forum ekologiczne</u></a></b>&#13;
&#13;
&#13;
&#13;
&#13;
&#13;
<h2>Ostatnie wiadomości</h2>&#13;
&#13;
&#13;
<p><a href="http://www.biolog.pl/article49428.html"><b>Obrona przed malarią otwiera drogę salmonelli</b></a></p><p><a href="http://www.biolog.pl/article49427.html"><b>Dziwne połączenia w mózgu korzystne ewolucyjnie</b></a></p><p><a href="http://www.biolog.pl/article49426.html"><b>Słońce zapobiega ospie wietrznej</b></a></p><p><a href="http://www.biolog.pl/article49425.html"><b>Składniki soi poprawiają skuteczność radioterapii</b></a></p><p><a href="http://www.biolog.pl/article49423.html"><b>Przejadanie się postarza mózg</b></a></p><p><a href="http://www.biolog.pl/article49421.html"><b>Nowy lek na bezsenność</b></a></p><p><a href="http://www.biolog.pl/article49418.html"><b>Stwardnienie guzowate a padaczka</b></a></p>&#13;
		&#13;
 &#13;
&#13;
&#13;
&#13;
<p/>		&#13;
  	</div>&#13;
&#13;
	&#13;
    &#13;
	</div></body></html>
