<html><body><div><div id="main">&#13;
&#13;
<p/>&#13;
&#13;
<p/><h2>Dziwne połączenia w mózgu korzystne ewolucyjnie</h2><p class="timestamp">2011-12-22 22:44:00   <b><a href="http://www.biolog.pl/tematy-15.html" name="Medycyna" title="Medycyna">Medycyna</a></b></p><p/><p>&#13;
	Synestezja może się przejawiać pod postacią silnego kojarzenia słów z kolorami. Ten efekt jest związany z odmienną strukturą połączeń nerwowych w mózgu. Może jednak być korzystny ewolucyjnie – informuje serwis National Geographic.</p>&#13;
<p>&#13;
	Najczęstsza postać synestezji to kojarzenie dźwięków lub słów z konkretnymi kolorami lub smakami. To zespolenie wrażeń zmysłowych po raz pierwszy udokumentowano naukowo w 1812 r. Zazwyczaj traktowano je jako schorzenie.<br/>&#13;
	Jak wyjaśnia David Brang z University of California w San Diego (USA), w umyśle synestetyka liczba dwa może być niebieska, ale nie musi na tym się kończyć. Może nosić kapelusz, być płci męskiej i zakochać się w siódemce.<br/>&#13;
	<br/>&#13;
	Od ponad 30 lat coraz więcej badań wskazuje, że synestezja ma fizyczne podłoże, tzn. inny przebieg połączeń nerwowych w mózgu, który, co więcej, może być w jakimś stopniu dziedziczny.<br/>&#13;
	<br/>&#13;
	Badacze, na łamach najnowszego numeru "PloS ONE", sugerują, że to zjawisko przetrwało w toku ewolucji, bo mogło być korzystne ewolucyjnie. Przede wszystkim może wspomagać twórcze myślenie.<br/>&#13;
	<br/>&#13;
	"95-98 proc. synestetyków kocha swoją synestezję i uważa, że korzystnie wpływa na ich życie" – dodaje Brang.<br/>&#13;
	<br/>&#13;
	Wcześniej synestezję kojarzono raczej ze schizofrenią lub widziano w niej atawizm ewolucyjny.<br/>&#13;
	<br/>&#13;
	Obrazowanie mózgu pokazuje, że u synestetyków występuje więcej połączeń nerwowych pomiędzy ośrodkami odpowiedzialnymi za działanie zmysłów zaangażowanych w danym przypadku.<br/>&#13;
	<br/>&#13;
	Takie badania pomagają też wyjaśnić, dlaczego synestezja jest raczej jednokierunkowa, tzn. liczby mogą wywoływać pojawianie się kolorów, ale nie odwrotnie. Mogą też pomóc w odpowiedzi na pytanie, czy wszyscy mamy takie predyspozycje, ale że u większości są one stłumione.<br/>&#13;
	<br/>&#13;
	Statystyki wykazują, że synestezja jest ok. siedem razy powszechniejsza u artystów, poetów i prozaików niż u zwykłych śmiertelników. "Pracowaliśmy kilka lat temu z pisarką, która zarzekała się, że synestezja pomaga jej w wymyślaniu metafor" – opisuje naukowiec.<br/>&#13;
	<br/>&#13;
	Niektórzy sawanci z synestezją potrafią obliczyć liczbę pi z dokładnością ponad 22 tys. liczb po przecinku.<br/>&#13;
	<br/>&#13;
	Mimo wielu badań z ostatnich lat, dużo pytań pozostaje ciągle bez odpowiedzi. Na przykład to, czy zwierzęta również doświadczają synestezji.<br/>&#13;
	<br/>&#13;
	Artykuł omawiający najnowsze wyniki badań na temat synestezji ukazał się na łamach pisma "PLoS ONE".<br/>&#13;
	<br/>&#13;
	<a href="http://www.naukawpolsce.pap.pl/">PAP - Nauka w Polsce</a></p>&#13;
<p/>&#13;
&#13;
&#13;
<img src="http://reklama.biolog.pl/img/i365/forum.png" border="0" alt="Komentarze"/> <span><a name="komentarze"/><b><span>KOMENTARZE</span></b></span><p>Zapraszamy też do dyskusji na największym polskim </p><b><a href="http://www.forum.biolog.pl/ekologia-i-ochrona-rodowiska-vf2.htm"><u>forum ekologiczne</u></a></b>&#13;
&#13;
&#13;
&#13;
&#13;
&#13;
<h2>Ostatnie wiadomości</h2>&#13;
&#13;
&#13;
<p><a href="http://www.biolog.pl/article49428.html"><b>Obrona przed malarią otwiera drogę salmonelli</b></a></p><p><a href="http://www.biolog.pl/article49427.html"><b>Dziwne połączenia w mózgu korzystne ewolucyjnie</b></a></p><p><a href="http://www.biolog.pl/article49426.html"><b>Słońce zapobiega ospie wietrznej</b></a></p><p><a href="http://www.biolog.pl/article49425.html"><b>Składniki soi poprawiają skuteczność radioterapii</b></a></p><p><a href="http://www.biolog.pl/article49423.html"><b>Przejadanie się postarza mózg</b></a></p><p><a href="http://www.biolog.pl/article49421.html"><b>Nowy lek na bezsenność</b></a></p><p><a href="http://www.biolog.pl/article49418.html"><b>Stwardnienie guzowate a padaczka</b></a></p>&#13;
		&#13;
 &#13;
&#13;
&#13;
&#13;
<p/>		&#13;
  	</div>&#13;
&#13;
	</div></body></html>
