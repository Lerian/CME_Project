<html><body><div><div class="txt"><p>&#13;
	<strong>Podagra, artretyzm – to dość często używane nazwy zamienne zasłaniające tajemniczą dnę moczanową. Napad dny pojawia się nagle, co zwiastuje silny ból w obrębie któregoś ze stawów, zwłaszcza palucha stopy lub kostki, pojawiający się nie wiadomo skąd i wyrywający ze snu. Z czego to wynika?</strong></p>&#13;
<p>&#13;
	<img src="http://www.we-dwoje.pl/p/a_i/46/14/6/25838/b/b_1_25838.jpg"/></p>&#13;
<p>&#13;
	Dna moczanowa jest skutkiem nagromadzenia się kryształków moczanów w stawie i innych tkankach organizmu. Stąd też kolejna nazwa choroby: skaza moczanowa. Na ogół występuje nagle i w godzinach nocnych lub porannych. Częściej dotyczy mężczyzn po 40. roku życia, kobiet w okresie menopauzy i jest problemem w rodzinach obciążonych hyperurykemią (zwiększenie poziomu kwasu moczowego we krwi).<br/>&#13;
	<br/>&#13;
	<strong>Objawy napadu dny:</strong><br/>&#13;
	- silny, a nawet ostry ból, nie do zniesienia w okolicy palucha stopy (podagra) lub kostki, kolana, czasem nadgarstka i innych stawów,<br/>&#13;
	- obrzęk i zaczerwienienie zajętego stawu,<br/>&#13;
	- ocieplenie zajętego stawu i uczucie „gorenia” w stawie, świadczące o zapaleniu,<br/>&#13;
	- utrudnienie wykonywania ruchów w stawie,<br/>&#13;
	- złe samopoczucie,<br/>&#13;
	- czasem podwyższenie temperatury ciała lub gorączka z dreszczami.<br/>&#13;
	<br/>&#13;
	Chorobie zazwyczaj towarzyszą inne stany odbiegające od normy, jak otyłość, cukrzyca,<br/>&#13;
	hiperlipoproteinemia, nadciśnienie tętnicze, skłonność do miażdżycy naczyń krwionośnych i choroba wieńcowa.<br/>&#13;
	<br/>&#13;
	<strong>Co potwierdza dnę?</strong><br/>&#13;
	Napad dny wymaga diagnozowania i leczenia. W celu rozpoznania konieczne jest potwierdzenie<br/>&#13;
	obecności kryształków moczanów w stawie lub diagnoza w oparciu o kryteria:<br/>&#13;
	- minimum dwa napady bólu stawu w kończynie o charakterze opisanym wyżej,<br/>&#13;
	- napad dny w stawie palucha,<br/>&#13;
	- obecność tzw. guzków dnawych w obrębie stawów lub małżowin usznych,<br/>&#13;
	- pozytywny efekt leczenia lekiem z kolchicyną (Colchicum Dispert) w przeciągu dwóch dób.<br/>&#13;
	<br/>&#13;
	<strong>Dnę różnicuje się z:</strong><br/>&#13;
	- infekcjami stawów,<br/>&#13;
	- zmianami pourazowymi,<br/>&#13;
	- wylewami dostawowymi,<br/>&#13;
	- reumatyzmem,<br/>&#13;
	- zmianami zwyrodnieniowymi.<br/>&#13;
	<br/>&#13;
	<strong>Jakie badania wykonują lekarze?</strong><br/>&#13;
	W celu potwierdzenia występowania kryształków moczanowych w stawach wykonuje się badanie płynu stawowego, uzyskanego poprzez jego nakłucie i aspirację płynu, który poddaje się specjalistycznym analizom. Bada się także guzki dnawe. Wykorzystywane są też techniki radiologiczne, np. zdjęcie Rtg stawu, w którym zauważa się zwężenie „szpary” stawowej. Kolejnymi badaniami są badania krwi określające stężenie kwasu moczowego, kreatyniny, elektrolitów, lipidów i cukru, a także badanie ogólne moczu i dobowe wydalanie kwasu moczowego z uryną. Kontroli podlega też czynność nerek i układu krążenia (m.in. ciśnienie krwi, EKG).<br/>&#13;
	<br/>&#13;
	<strong>Leczenie dny moczanowej</strong><br/>&#13;
	Odbywa się przy pełnej kontroli lekarskiej, na ogół w szpitalu. Stosowane są m.in. kolchicyna,<br/>&#13;
	leki przeciwbólowe. W fazie przewlekłej choroby wskazane jest przestrzeganie specjalnej diety,<br/>&#13;
	przyjmowanie ściśle określonych leków moczopędnych – przepisanych przez lekarza oraz allopurynolu (Allupol, Milurit, Zyloric, Apo-Allopurinol,) dopiero po 4 tygodniach po napadzie. Allopurynol zmniejsza wytwarzanie kwasu moczowego. W pewnych wyjątkach nie stosuje się standardowego leczenia np. dna w przebiegu terapii cyklosporyną (cytostatyk). Wtedy zalecane jest podawanie sterydów bezpośrednio do stawu.</p>&#13;
<p>&#13;
	Gdy dojdzie do wyciszenia objawów, wówczas nie trzeba kontynuować leczenia, o czym z<br/>&#13;
	resztą decyduje lekarz. Zaleca się stosowanie diety ubogopurynowej, z obniżoną podażą białek,<br/>&#13;
	unikanie spożywania alkoholu, ograniczenie stresujących sytuacji i pewnych leków zwiększających<br/>&#13;
	poziom kwasu moczowego we krwi. Każdy lekarz do którego się udajemy po poradę musi zostać<br/>&#13;
	poinformowany o fakcie występowania dny moczanowej. Niektóre antybiotyki, czy leki moczopędne<br/>&#13;
	mogą wywołać dnę moczanową. Czasem zaleca się jeszcze małe dawki kolchicyny aby zapobiec<br/>&#13;
	napadom. Ponadto, trzeba mieć na uwadze systematyczną kontrolę stanu nerek, ciśnienia tętniczego, stanu naczyń wieńcowych i poziomu cukru we krwi.<br/>&#13;
	<br/>&#13;
	Ostatnio dość popularnymi w leczeniu i prewencji napadów dny stają się metody wibroakustyczne,<br/>&#13;
	stosowane na zajęte stawy i nerki. W terapii tej wykorzystuje się mikrowibracje o częstotliwości<br/>&#13;
	dźwiękowej. Terapia przyspiesza wydalanie kwasu moczowego z organizmu. Przed jej zastosowaniem konieczne jest badanie lekarskie.<br/>&#13;
	<br/>&#13;
	<strong>Czego nie wolno jeść, a co trzeba ograniczyć przy skłonnościach do dny?</strong><br/>&#13;
	<br/>&#13;
	Wyeliminowanie:<br/>&#13;
	- mięsa czerwonego (wieprzowina, wołowina),<br/>&#13;
	- podrobów (pasztety, nerki, wątroba, grasica),<br/>&#13;
	- wywarów, bulionów zwierzęcych,<br/>&#13;
	- sosów na bazie mięsa, gulaszów,<br/>&#13;
	- skorupiaków i mięczaków,<br/>&#13;
	- ryb konserwowanych (śledzie, łososie, sardynki, szproty, anchois, makrele),<br/>&#13;
	- drożdży i wszelkich produktów, które je zawierają (także piwo).<br/>&#13;
	<br/>&#13;
	Ograniczenie:<br/>&#13;
	- produktów wysokobiałkowych (tłuste ryby jak łosoś, makrela, tuńczyk, węgorz, sardynka, wędzone<br/>&#13;
	śledzie, halibut, karp, flądra; roślin strączkowych, szpinak, szparagi),<br/>&#13;
	- produktów alkoholowych (piwo, wina, wódka, nalewki, koniaki, ciasta i praliny z procentem),<br/>&#13;
	- cukru rafinowanego, białego (słodycze, ciasta, ciastka, owoce kandyzowane, z puszki).<br/>&#13;
	<br/>&#13;
	Zaleca się położyć szczególny nacisk na właściwe nawodnienie organizmu oraz stosowanie ogólnychzasad zdrowego żywienia. Niektórzy podkreślają, że warto przyjmować owoce o czerwonej i granatowej skórce, gdyż te mają łagodzić dolegliwości bólowe związane z dną (wiśnie, truskawki, jagody, żurawina).</p>&#13;
<p>&#13;
	<span>Opracowano na podstawie:<br/>&#13;
	Szczeklik A., Gajewski P., Choroby wewnętrzne. Kompendium Medycyny Praktycznej, MP, Kraków<br/>&#13;
	2009<br/>&#13;
	Zimmermann-Górska I., Aktualizacja standardów leczenia, Reumatologia 2006; 44, 2: 61-62</span></p>	</div></div></body></html>
