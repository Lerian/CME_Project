<html><body><div><span id="adkontekst_intertext"><div class="txt"><p>&#13;
	<strong>Komu z nas w chwilach słabości nie marzy się plaża w którymś z kurortów tropikalnych i popijanie słodkawego soku wprost z orzecha kokosowego? Delektowanie się orzeźwieniem uderzającym w podniebienie po kolejnym pociągnięciu łyka przez słomkę?</strong></p>&#13;
<p>&#13;
	<img src="http://www.we-dwoje.pl/p/a_i/47/15/7/25839/b/b_1_25839.jpg"/></p>&#13;
<p>&#13;
	To sielskie marzenie mamy już na wyciągnięcie dłoni. Co prawda nie na gorących plażach i bez widoku na turkusowe morze… Ale wystarczy zamknąć oczy, uruchomić wyobraźnię i potęgować ją subtelnymsmakiem wody kokosowej, która ostatnim czasem została nabita w butelkę i szybko zyskuje pokaźne grono sympatyków. Woda kokosowa jest już dostępna także w Polsce. Jeszcze nie cieszy się taką popularnością jak np. za Oceanem. Jednak to chyba kwestia czasu…<br/>&#13;
	<br/>&#13;
	<strong>Czym jest woda kokosowa?</strong><br/>&#13;
	Jest to naturalne płynne bielmo z młodego orzecha kokosowego, zerwanego po około 5-7 miesiącach od wydania owocu. Ma delikatny i orzeźwiający smak, przejrzysty charakter. Mleko kokosowe z kolei jest bielsze i pochodzi z wnętrza „starszych” orzechów kokosowych i zawiera więcej tłuszczu.<br/>&#13;
	<br/>&#13;
	<strong>Co zawiera i jakie ma właściwości?</strong><br/>&#13;
	Woda kokosowa to bogactwo witamin i minerałów, przede wszystkim potasu, magnezu, wapnia i fosforu oraz witamin z grupy B (B1, B2, B3, B5, B6) i C. Jest źródłem węglowodanów jak fruktoza i glukoza (może być wiec stosowany u osób z nietolerancją cukru mlecznego – laktozy), a także występującego w mleku matek kwasu laurynowego o działaniu stymulującym układ odpornościowy. Oprócz tego, w wodzie kokosowej znajdują się niewielkie ilości tłuszczów roślinnych. Sok ten ma odczyn zasadowy, co ułatwia wchłanianie różnych składników pokarmowych.<br/>&#13;
	<br/>&#13;
	<strong>Z tak urozmaiconego składu wynika, że woda kokosowa działa:</strong></p>&#13;
<ul>&#13;
	<li>&#13;
		energetyzująco i odżywczo,</li>&#13;
	<li>&#13;
		zapobiega odwodnieniu,</li>&#13;
	<li>&#13;
		może pomóc w uzupełnieniu niedoborów witamin z grupy B,</li>&#13;
	<li>&#13;
		wspomagająco na siły odpornościowe,</li>&#13;
	<li>&#13;
		regenerująco na skórę.</li>&#13;
</ul>&#13;
<p>&#13;
	<br/>&#13;
	<strong>Kiedy jest polecana?</strong><br/>&#13;
	Woda kokosowa to dobry izotonik. Szczególnie warto ją spożywać podczas upałów w celu zapobiegania odwodnieniu. Jest również właściwa dla sportowców i podróżników, ponieważ zawiera wystarczającą ilość elektrolitów i węglowodanów. Z tego też względu mogą polubić ją „biesiadnicy”, ponieważ świetnie znosi objawy syndromu dnia poprzedniego. Z uwagi na wysoką odżywczość może być zalecana rekonwalescentom, osobom starszym, osłabionym<br/>&#13;
	oraz dzieciom, które maja problemy z odpornością lub nawet przyjmowaniem posiłków. Nie może<br/>&#13;
	jednak stać się jedynym pożywieniem. Woda kokosowa wpływa pozytywnie na stan skóry, nawilżając ją i regenerując. Jest więc także polecana w problemach skórnych jak suchość, wrażliwość czy skórka pomarańczowa.<br/>&#13;
	<br/>&#13;
	Niewątpliwie woda kokosowa może wspomagać pracę naszego organizmu. Jednak nie należy zapominać, że racjonalne żywienie jest podstawą do uzyskania zdrowia. Z uwagi na wysoką zawartość węglowodanów nie poleca się jej osobom chorym na cukrzycę, z nietolerancją glukozy i innymi zaburzeniami metabolicznymi. Warto w tych przypadkach przed zastosowaniem wody kokosowej poradzić się lekarza prowadzącego.</p>	</div></span></div></body></html>
