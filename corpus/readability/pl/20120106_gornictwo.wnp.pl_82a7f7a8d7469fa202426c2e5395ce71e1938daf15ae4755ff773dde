<html><body><div><div class="body clearfix">&#13;
			&#13;
				<p class="firstp">Katowicki Holding Węglowy może zaliczyć rok 2011 do tych w miarę udanych. Byłoby jeszcze lepiej, gdyby nie konieczność zatrzymania ścian ze względu na pożary endogeniczne oraz tąpania.</p>				
<p class="advG">
	
	
	
	
</p>
&#13;
				&#13;
														&#13;
										&#13;
					&#13;
										&#13;
				<p class="firstp">W efekcie wydobycie kopalń Katowickiego Holdingu Węglowego było niższe o ok. 500 tys. ton węgla od zakładanego w Planie Techniczno-Ekonomicznym spółki.<br/><br/>Dzięki koniunkturze na węgiel i dobrym cenom KHW uzyskał w roku 2011 ok. 150 mln zł zysku netto. <br/><br/>Tegoroczne potrzeby inwestycyjne KHW kształtują się na poziomie ok. 650-800 mln zł (wstępnie zgłoszone zapotrzebowanie ze strony kopalń holdingu wyniosło przeszło 1 mld zł). Holding planuje emisję obligacji własnych.<br/><br/>Inwestycje to kluczowa kwestia dla KHW - zarówno te o charakterze rozwojowym, jak również odtworzeniowym. <br/><br/>Szereg wyrobisk górniczych w przypadku holdingu wymaga odtworzenia. Chodzi o wyrobiska kluczowe dla kopalń, w tym wyrobiska głównej odstawy, transportu czy wentylacji.<br/><br/>- Musimy też między innymi modernizować systemy transportu załogi oraz sprzętu - mówi dla portalu wnp.pl Roman Łój, prezes zarządu KHW. - Wiadomo, że wydajność jest większa, kiedy materiał jest dowieziony kolejką, niż wtedy, kiedy górnik musi ten materiał donieść na własnych plecach do przodka.<br/>KHW zamierza też inwestować w nowoczesne systemy wentylacji, bo wrogiem numer jeden spółki staje się metan. Dochodzą do tego inwestycje dotyczące sięgnięcia po nowe zasoby węgla.<br/><br/>Holding zamierza też spłacić historyczne zobowiązania. Po odzyskaniu pełnej  płynności finansowej byłby lepiej postrzegany przez dostawców towarów i usług. A dzięki temu mógłby uzyskiwać bardziej korzystne warunki. Oferenci  wiedząc, że KHW płaci w określonym horyzoncie płacowym, dokładają bowiem do ceny koszty prefinansowania.<br/><br/>KHW uzyska też zastrzyk finansowy z tytułu sprzedaży Zakładów Energetyki Cieplnej Katowice. Sfinalizowanie sprzedaży ZEC-u w połowie tego roku wydaje się nadal realne.<br/><br/></p>							</div>&#13;
&#13;
						&#13;
						&#13;
			</div></body></html>
