<html><body><div><div class="lead textContent">
                <p><strong>Zrób rachunek sumienia i spróbuj w Nowym Roku wyeliminować ze swojego życia wszystko, co ci nie służy.</strong></p>
            </div>
                <div class="text textContent">
            <p/><div class="embed embedCenter articleEmbedPhoto">    <p class="boxBegin"/>    <p class="boxHeader"><h2>Zdjęcie</h2></p>    <div class="boxBody">        <div class="image">                <img src="http://i.iplsc.com/-/000131F8WPU431VE-C303.jpg" alt="Picie też warto ograniczyć &amp;nbsp; /&amp;copy; Panthermedia"/>        </div>        <p class="info">Picie też warto ograniczyć  </p>    <p class="source"><cite>/© Panthermedia</cite></p>    </div>    <p class="boxEnd"/></div><p>Twój organizm już od dawna wysyła ci pewne sygnały i domaga się konkretnych zmian. Ale ty wciąż odkładasz je na później. Szkoda, bo właśnie teraz jest do tego dobra okazja: zaczyna się Nowy Rok, warto więc złożyć noworoczne postanowienia ich dotrzymać. </p><h3 class="subTitle">Rzucę palenie</h3><p> Koniecznie i bez dyskusji! Przez palenie wszystkie twoje komórki są niedotlenione. Poza tym dym nikotynowy zawiera mnóstwo toksyn, które gromadzą się w twoich organach i trwale je uszkadzają. </p><h3 class="subTitle">Zrobię badania kontrolne</h3><p> Co miesiąc badaj piersi. Co pół roku idź do dentysty. Co rok zrób sobie morfologię i badanie moczu. Zbadaj też przy okazji ciśnienie krwi oraz poziom hormonów tarczycy. Jeśli palisz, poproś lekarza o skierowanie na RTG klatki piersiowej. Raz w roku wykonaj badanie cytologiczne, a co dwa lata – USG piersi. Po trzydziestce zrób także mammografię. </p><h3 class="subTitle"> Będę się więcej ruszać</h3><p> To bardzo ważne. Ruch i związany z nim wysiłek korzystnie wpłynie na twoją kondycję. Pamiętaj jednak, że wysiłek fizyczny musi być dostosowany do twoich możliwości i nie może być zbyt intensywny. Po ćwiczeniach będzie ci się lepiej oddychało, a twoje narządy zostaną lepiej ukrwione, wzmocnisz też mięśnie, kości i chrząstki stawowe. Ruch spowoduje także poprawę przemiany materii i stanu twoich żył. </p><h3 class="subTitle">Zmienię dietę</h3><p> Jedz częściej, ale za to mniej. Jeśli nie cierpisz na anemię, zrezygnuj z potraw mięsnych na rzecz warzyw i owoców. Zadbaj o to, by 4-5 razy dziennie w twoim menu było jakieś warzywo, np. jedna marchewka, surówka z kiszonej kapusty, brokuł na parze. Jeżeli trudno ci się obyć bez mięsa, jedz ryby, to fantastyczne źródło wielu składników odżywczych. </p><h3 class="subTitle">Będę więcej odpoczywać</h3><p> Pracuj tylko tyle, ile musisz. W żadnym wypadku nie rezygnuj z urlopu, który powinien trwać minimum dwa tygodnie. Tyle czasu potrzebuje organizm na regenerację sił. Staraj się też tak układać plan pracy, by przynajmniej jeden dzień w tygodniu przeznaczyć na odpoczynek. </p><h3 class="subTitle">Zaszczepię się</h3><p> Co roku szczep się przeciwko grypie. Koniecznie też zaszczep się przeciwko wirusowemu zapaleniu wątroby typu A i B.
</p>

        </div>
        
                    </div></body></html>
