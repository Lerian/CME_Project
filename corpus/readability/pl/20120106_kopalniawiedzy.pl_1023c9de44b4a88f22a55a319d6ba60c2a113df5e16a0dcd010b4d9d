<html><body><div><div class="article-text text-small">&#13;
        <h1>Zapalenie płuc zabiło 20% tadżyckich markurów </h1>&#13;
        <div class="article-time-and-cat"><time>9 stycznia 2012, 10:58</time><p> | </p><a href="/wiadomosci/nauki-przyrodnicze">Nauki przyrodnicze</a></div>&#13;
                    <a href="/media/lib/94/kozy-sruborogie-bdada9a0fabca02335b87a38dd03fbac.jpg" class="article-photo article-opener" title="Kozy śruborogie, © Eric Kilby, CC" rel="lightboxText"><img src="/media/lib/95/n-kozy-sruborogie-adcbcf111a391f6566e09460ac943c8c.jpg" class="first" alt="Eric Kilby, CC"/></a>&#13;
                <p class="tags"><a href="/szukaj/markur,0,1,0">markur</a> · <a href="/szukaj/koza śruboroga,0,1,0">koza śruboroga</a> · <a href="/szukaj/Capra falconeri,0,1,0">Capra falconeri</a> · <a href="/szukaj/Tadżykistan,0,1,0">Tadżykistan</a> · <a href="/szukaj/zapalenie płuc,0,1,0">zapalenie płuc</a> · <a href="/szukaj/Mycoplasma,0,1,0">Mycoplasma</a> · <a href="/szukaj/bakterie,0,1,0">bakterie</a> · <a href="/szukaj/kozy domowe,0,1,0">kozy domowe</a> · <a href="/szukaj/habitat,0,1,0">habitat</a> · <a href="/szukaj/dr Stéphane Ostrowski,0,1,0">dr Stéphane Ostrowski</a></p>&#13;
&#13;
        <p><strong>Epidemia zapalenia płuc wyeliminowała 20% populacji dzikiej kozy śruborogie</strong>j (<em>Capra falconeri</em>) <strong>w Tadżykistanie</strong>. Naukowcy bardzo się tym przejęli, bo gatunek należy do grupy zagrożonych wyginięciem. Ich raport na ten temat ukazał się w grudniowym numerze pisma <em>Emerging Infectious Diseases</em>. Badania zostały częściowo sfinansowane przez niemieckie Towarzystwo Współpracy Międzynarodowej.</p>&#13;
<p>Zespół akademików z Tadżykistanu, Francji i amerykańskiego Wildlife Conservation Society stwierdził, że podczas epidemii z września-października 2010 r. zginęło co najmniej 65 osobników. Wydaje się, że to niedużo, ale sytuacja jest poważna, bo na świecie zostało mniej niż 2,5 tys. tych pięknych zwierząt.</p>&#13;
<p>Biolodzy i epidemiolodzy uważają, że markury, bo tak inaczej nazywają się kozy śruborogie, zarażają się od kóz domowych. Rolnicy z Tadżykistanu wypasają je na terenach stanowiących habitaty <em>C. falconeri</em>, co, oczywiście, zwiększa ryzyko transmisji zakażenia. Lokalna społeczność nie ma za dużego wyboru, jeśli chodzi o miejsca wypasu trzody, co tylko dodatkowo podkreśla, jak ważne jest kontrolowanie zwierząt domowych pod kątem chorób przenoszonych na dziką faunę.</p>&#13;
<p><em>Ostatnie badania w miejscu wybuchu epidemii pokazały, że testy kóz domowych na obecność bakterii z rodzaju Mycoplasma, które mogą wywołać zapalenie płuc zarówno u nich, jak i kóz śruborogich, wypadły dodatnio</em> - ujawnia dr Stéphane Ostrowski z Wildlife Conservation Society. Na szczęście od 2010 r. nie wybuchły kolejne epidemie.</p>&#13;
<p>Markury nie mają lekkiego życia, bo na co dzień muszą się zmagać z kłusownikami, irbisami i obsuwaniem się ziemi. Z tadżyckimi farmerami współpracuje pozarządowa organizacja Nature Protection Team, która stara się zminimalizować kontakt między zwierzętami domowymi a kozami śruborogimi.</p>&#13;
        &#13;
    </div>&#13;
    </div></body></html>
