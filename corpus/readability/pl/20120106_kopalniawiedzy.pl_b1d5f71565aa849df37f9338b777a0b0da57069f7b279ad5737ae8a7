<html><body><div><div class="article-text text-small">&#13;
        <h1>"Porwane" miRNA stabilizuje genom wirusa </h1>&#13;
        <div class="article-time-and-cat"><time>3 stycznia 2012, 11:04</time><p> | </p><a href="/wiadomosci/medycyna">Medycyna</a></div>&#13;
                    <a href="/media/lib/93/wzw-c-abd882fc357d193f15c7fec9cd6ea526.jpg" class="article-photo article-opener" title="Spec-ta-cles, CC" rel="lightboxText"><img src="/media/lib/93/n-wzw-c-7ed2f0be5ff31da6ae2c7c51e48926fa.jpg" class="first" alt="Spec-ta-cles, CC"/></a>&#13;
                <p class="tags"><a href="/szukaj/miR-122,0,1,0">miR-122</a> · <a href="/szukaj/mikroRNA,0,1,0">mikroRNA</a> · <a href="/szukaj/stabilizacja genomu,0,1,0">stabilizacja genomu</a> · <a href="/szukaj/replikacja,0,1,0">replikacja</a> · <a href="/szukaj/namnażanie,0,1,0">namnażanie</a> · <a href="/szukaj/cykl życiowy,0,1,0">cykl życiowy</a> · <a href="/szukaj/wirus zapalenia wątroby typu C,0,1,0">wirus zapalenia wątroby typu C</a> · <a href="/szukaj/WZW C,0,1,0">WZW C</a> · <a href="/szukaj/Stanley M. Lemon,0,1,0">Stanley M. Lemon</a></p>&#13;
&#13;
        <p>Wirus zapalenia wątroby typu C (WZW C) zapewnia sobie przeżycie, wykorzystując pewien rodzaj mikroRNA z opanowywanego narządu. <strong>Związanie miR-122 z wirusowym RNA skutkuje stabilizacją tego ostatniego, a także usprawnieniem replikacji</strong>.</p>&#13;
<p><em>Wirus zapalenia wątroby typu C zrobił</em> [...] <em>dwie interesujące rzeczy. Po pierwsze, wykształcił w toku ewolucji unikatową relację z kluczowym regulatorem, ponieważ miR-122 stanowi około połowy mikroRNA występujących w wątrobie. Po drugie, do podwyższania stabilności swojego RNA oraz ekspresji białek koniecznych do zamknięcia cyklu życiowego wirus zawłaszczył sobie proces, który zazwyczaj służy do obniżania ekspresji genów</em> - tłumaczy dr Stanley M. Lemon z Uniwersytetu Północnej Karoliny.</p>&#13;
<p>Przed 7 laty prace doktora Lemona i jego zespołu wykazały, że miR-122 jest konieczny do replikacji WZW C, ale nie było wiadomo, jaki dokładnie mechanizm wchodzi w grę.</p>&#13;
<p>SPC3649 (mirawirsen), eksperymentalny lek na wirusowe zapalenie wątroby typu C, wszedł w 2010 r. w 2. fazę testów klinicznych, jednak dopiero teraz wyjaśniono, czemu właściwie zawdzięcza swoją skuteczność. Antagomer wiąże się z miR-122 w wątrobie i w ten sposób destabilizuje genom wirusa, prowadząc do jego rozpadu.</p>&#13;
        &#13;
    </div>&#13;
    </div></body></html>
