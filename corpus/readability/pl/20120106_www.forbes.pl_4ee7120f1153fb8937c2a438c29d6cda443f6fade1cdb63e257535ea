<html><body><div><div class="3917dc34e07c9c7180df2ea9ef103361b48d33edf1f93c593e3abf72c44bd75d">
      <p>Mijający rok nie był najlepszy dla warszawskiej giełdy. Wśród największych spółek notowanych na warszawskim parkiecie w ciągu ostatnich dwunastu miesięcy akcje zaledwie dwóch zyskały na wartości. Na plus wyróżnił się gazowy gigant PGNiG, którego stopa zwrotu przekroczyła 15 proc. Zyskały, choć znacznie mniej (+3,36 proc.) akcje Telekomunikacji Polskiej.</p><p><strong>Główny analityk CDM Pekao Wojciech Białek ocenił, że gdyby na początku 2011 r. typować listę spółek, które mają szanse na wzrosty, to PGNiG i TPSA znalazłby się w tym gronie</strong>. - Rynek bojąc się, że znajdujemy się w początkowej fazie dłuższego spowolnienia, kryzysu wybierał spółki o maksymalnie defensywnym charakterze, czyli o niskiej wrażliwości na cykliczne wahania na rynku. Branża telekomunikacyjna jest branżą najmniej podatną na te wahania, podobnie jak PGNiG - powiedział Białek.</p>
    </div>
      <div class="3917dc34e07c9c7180df2ea9ef103361b48d33edf1f93c593e3abf72c44bd75d">
      <p><a href="http://www.forbes.pl/investor/gpw/artykuly/analizy-gpw/10-gieldowych-rozczarowan-2011-roku,22749,1" target="_blank"><strong>Przeczytaj o 10 giełdowych rozczarowaniach 2011 roku »</strong></a></p><p>Pozostałe największe spółki notowane na GPW straciły na wartości. <strong>Rekordzistą spadków był spółka z branży budowlanej - PBG</strong>. Jej akcje potaniały w ciągu roku o ponad 66 proc., do 71 zł (z 213 zł).</p><p>Mocno przecenione zostały też akcje innej spółki z branży budowlanej - GTC. Jej papiery potaniały przez rok o ponad 61 proc., do ok. 9 zł.</p><p><strong>- To może być zaskoczeniem, bo koniunktura w budownictwie nie jest najgorsza</strong>. Mogły tu jednak odgrywać rolę wspomnienia z lat 2007-2009, kiedy budownictwo było sektorem, który poległ na całej linii. Inwestorzy, którzy zakładali, że kryzys w strefie euro stanowi preludium do katastrofy podobnej do tej z lat 2007-2009 pozbywali się aktywów, które wtedy mocno traciły - powiedział analityk CDM Pekao.</p><p>W tym roku słabo radziły sobie też spółki z branży finansowej. Akcje Banku Handlowego potaniały o ponad 26 proc., BRE Banku o przeszło 17 proc., Getin Holding - o 38 proc., Pekao SA - o 21 proc., a PKO BP - o 25 proc. Wojciech Białek ocenił, że powodem przeceny akcji banków należy doszukiwać się poza granicami Polski. Kryzys w strefie euro odbił się bowiem negatywnie na kondycji europejskich banków, które są właścicielami polskich spółek córek.</p><p><strong>- Choroba zachodnioeuropejskich banków, spółek-matek, tłumaczy przeceny akcji polskich banków</strong>. Nasz sektor bankowy prezentuje się wyjątkowo dobrze na tle tego, co się dzieje w Europie. Mimo to obawy inwestorów, że słabe spółki-matki będą ciągnąć w dół spółki-córki pewnie zaważyły na ostrożności inwestorów w stosunku do polskich banków - ocenił analityk.</p><p>Podobnego zdania jest Michał Konarski, analityk sektora bankowego z Wood&amp;Company, który powiedział, że inwestorzy reagowali negatywnie na polski sektor finansowy, mimo że kondycja polskich banków jest dobra. - Polska nie jest odizolowaną wyspą, inwestorzy reagowali na to, co się działo na Zachodzie, stąd przeceny - powiedział analityk.</p><p>Konarski dodał, że przyszłym roku spodziewane jest spowolnienie gospodarki, które będzie miało wpływ na sytuację sektora finansowego, co może nadal odbijać się na notowaniach banków.</p><p><strong>Pod kreską rok kończą też spółki wydobywcze</strong>. Jastrzębska Spółka Węglowa od debiutu w lipcu potaniała o 38 proc., akcje KGHM zostały przecenione przez 12 miesięcy o niemal 34 proc., a Bogdanka potaniała o 5,4 proc.</p><p>W przypadku spółek energetycznych: akcje PGE potaniały o 8,6 proc., Tauronu - o 19 proc.</p><p><strong>Potaniały też papiery spółek paliwowych: akcje PKN Orlen zostały przecenione o 28 proc., a Grupy Lotos - o 36 proc.</strong></p>
    </div>
  </div></body></html>
