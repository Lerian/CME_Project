<html><body><div><div id="article" class="full_article">&#13;
             &#13;
        &#13;
                <h3 class="main">Niezdrowe relacje lekarz - pacjent</h3>&#13;
                <h2>Medycyna dobrych manier</h2>&#13;
        &#13;
                    <p class="article_lead">Ponad połowa osób przewlekle chorych deklaruje, że nie przestrzega zaleceń lekarskich! Nie ufają medycynie czy raczej obcesowym lekarzom?</p>&#13;
			&#13;
			&#13;
    		                &#13;
        <div class="related_content left"><div class="article_gallery"><div class="gallery_photo"><a href="http://static.polityka.pl:80/_resource/res/path/a8/cb/a8cb8272-2fd0-4055-840c-bc292d4b2ead_665x665" class="art-attached-image" title="Źródeł nieposłuszeństwa chorych należy szukać w gabinetach lekarskich, w których lekarze nie potrafili porozumieć sie z pacjentami. ©JCB Prod/PantherMedia"><span class="magnifier_ico">Powiększ</span><img src="http://static.polityka.pl:80/_resource/res/path/a8/cb/a8cb8272-2fd0-4055-840c-bc292d4b2ead_260x" alt="Źródeł nieposłuszeństwa chorych należy szukać w gabinetach lekarskich, w których lekarze nie potrafili porozumieć sie z pacjentami."/></a><span class="photo_desc">Źródeł nieposłuszeństwa chorych należy szukać w gabinetach lekarskich, w których lekarze nie potrafili porozumieć sie z pacjentami.</span>
</div>
</div>

</div>
<p>Dla Anny Jarosz, dziennikarki i szefowej działu medycznego magazynu „Zdrowie”, rozmowy z lekarzami to codzienność. Gdy jednak podczas przypadkowego badania dowiedziała się, że sama zakażona jest wirusem zapalenia wątroby typu C i czeka ją ciężka kuracja, poczuła się kompletnie bezradna. – <em>Lekarz wręczył mi kartkę z rozpoznaniem HCV i wyszedł bez słowa wyjaśnienia. Wiedziałam, co oznacza ten skrót, ale zostałam sama z myślami, co dalej</em> – opowiada Anna. W tej sytuacji dziennikarsko-medyczne doświadczenie nie zmniejsza lęku ani nie likwiduje zagubienia, z którym każdy pacjent musi sobie poradzić. – <em>Nie oczekiwałam, by rozkładano przede mną czerwone dywany. Ale pacjenci łakną rzeczowych informacji, tymczasem niewielu lekarzy potrafi i chce z nimi szczerze rozmawiać</em>.</p>&#13;
<p>Najbardziej dotkliwy okazał się brak rzetelnych informacji na temat skutków ubocznych, mogących wystąpić podczas kuracji silnymi lekami, zwłaszcza interferonem. – <em>Usłyszałam od lekarki tylko tyle, że czeka mnie ciężki rok. Wręczyła mi kartkę z listą możliwych działań niepożądanych, na które muszę być przygotowana: nudności, podwyższona temperatura, złe samopoczucie, wypadanie włosów.</em></p>&#13;
<p>Wszystko podane z wersji <em>light</em>, tymczasem życie okazało się <em>hard</em>: zamiast nudności – silne wymioty, łagodne sformułowanie o podwyższeniu temperatury należało zinterpretować jako gorączkę powyżej 40 stopni z dreszczami, głowę oszpeciły łyse placki. – <em>Wpadłam w panikę, gdy pewnej nocy dostałam krwawej biegunki, bo nikt mnie nie uprzedził, że to też skutek działania interferonu. Nikt nie doradził, jak pielęgnować wysuszoną jak pergamin skórę. Nikt nie mówił o depresji, ograniczając się do zdawkowych pytań: Jak się pani czuje?</em></p>&#13;
<p>Nie śpię – odpowiadałam podczas wizyt kontrolnych. I co wtedy? Siadam do komputera. Aha – przytakiwał lekarz i chował wzrok w dokumentach. – <em>Miałam wrażenie, że jest zawstydzony kontaktem z poważnie chorym człowiekiem. Kilka ogólnych pytań i dalej, następny czeka w kolejce.</em></p>&#13;
<p><strong>Choroba - ciąg upokorzeń</strong></p>&#13;
<p>Doświadczenie choroby, którą trzeba zaakceptować, uczy innego spojrzenia na świat, ale dla pacjentów to także ciąg upokorzeń, bo kontakty ze zbiurokratyzowaną i odhumanizowaną służbą zdrowia muszą być odtąd regularne. Konieczność rejestrowania się na badania, przesuwanie terminów wizyt, oczekiwanie tygodniami na spotkanie z lekarzem. Podpisujesz kwitki, otrzymujesz leki na kolejny miesiąc i co noc zasypiasz z niepewnością, jak będziesz się po nich czuć. W tym męczącym rytmie wyczekiwania żyją miliony przewlekle chorych: z rakiem, chorobami reumatycznymi, cukrzycą, astmą, nadciśnieniem.</p>&#13;
<p>Mariola Kosowicz, kierownik Zakładu Psychoonkologii w warszawskim Centrum Onkologii: – <em>Aby pacjenci byli gotowi podjąć trudy leczenia, nie wystarczy wystarać się o najlepszą kurację. Trzeba ich jeszcze do niej przekonać, by wytrwali.</em> Wielu nie wytrzymuje, tak dzielnie jak Anna, narzuconego reżimu: dwa razy dziennie tabletki do łykania, co siedem dni zastrzyk w udo – i tak przez 48 tygodni. Bez gwarancji, że wirus uda się usunąć z organizmu. Dni, kiedy nie musiała się kłuć, były jeszcze gorsze, bo dopiero wtedy podany lek objawiał pełnię swojego działania – nieludzkim zmęczeniem, wstrętem do jedzenia, drżeniem rąk i torsjami.</p>&#13;
<p>Lekarzom, którzy mają pretensję do chorych o brak cierpliwości i lekceważenie zaleceń, rzadko przychodzi do głowy, że źródeł nieposłuszeństwa tak naprawdę należy szukać w ich własnym gabinecie, w którym nie potrafili porozumieć się z pacjentem. – <em>Gdybym wiedziała, co mnie czeka, lepiej przygotowałabym się na najgorsze</em> – tłumaczy Anna, która mieszka sama. – <em>Kładąc się do łóżka, postawiłabym przy nim miskę, pamiętałabym o mokrym ręczniku.</em></p>&#13;
&#13;
        &#13;
              &#13;
        &#13;
        			&#13;
        &#13;
             <div id="recommend-article-popup" class="recommend-popup">&#13;
    <div class="recommend-popup-header">&#13;
        <p>&#13;
            <span>Poleć stronę</span>&#13;
        </p>&#13;
        <div><img src="http://www.polityka.pl/_resource/fs/img/close.png" alt="Zamknij" title="Zamknij"/></div>&#13;
    </div>&#13;
    &#13;
    &#13;
</div>&#13;
			 &#13;
		&#13;
        &#13;
    &#13;
</div>&#13;
&#13;
&#13;
&#13;
            </div></body></html>
