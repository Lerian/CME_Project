<html><body><div><div class="txt clearfix">
			

			<h3>Rodzice zabierają dzieci na kontrowersyjne "ospa party"</h3>

						<ul class="signature clearfix">
				<li class="">Gazeta Wyborcza, RG/Rynek Zdrowia</li>
				<li class="last">09-01-2012 16:14</li>
			</ul>
			
						
			<a class="image" href="http://www.rynekzdrowia.pl/Pliki/img115800.html"><img src="http://k.rynekzdrowia.pl/i/11/44/36/114436_210.jpg" alt=""/></a>			
			<p class="abstract">Moda na tzw. ospa party dotarła nad Wisłę. Za sprawą rodziców zdrowe dzieci odwiedzają chore, by też zachorować i jak najszybciej zyskać odporność.</p>
			                    	                    
			<p>Rodzice są zwolennikami "przechorowania" ospy zamiast uniknięcia choroby przez zaszczepienie swoich dzieci. <br/><br/>Ospowe przyjęcia (ang. pox party) stają się coraz popularniejsze w Wielkiej Brytanii i USA.  Również na polskich forach toczą się dyskusje między zwolennikami i przeciwnikami takich praktyk, a problem wykroczył już poza internet.<br/><br/>Jak informuje Gazeta Wyborcza, w naszym kraju część rodziców nie waha się przed celowym zarażaniem swoich dzieci w ten sposób. Ich zdaniem lepiej, aby jak najszybciej nabrały one odporności niż zaraziły się ospą jako nastolatki albo dorośli, ryzykując poważne powikłania.<br/><br/>Jednak Jan Bondar, rzecznik prasowy Głównego Inspektoratu Sanitarnego, w rozmowie z portalem rynekzdrowia.pl przypomina, że nie u każdego dziecka choroba ta musi mieć łagodny przebieg.<br/><br/>- Mimo że ospa wietrzna z reguły jest rzeczywiście groźniejsza dla dorosłych, to również w młodszym wieku może dojść do niebezpiecznych powikłań, jak zakażenia bakteryjne czy zapalenie mózgu. Chęć świadomego zarażenia dziecka to zwykłe nieporozumienie, a być może także przejaw kolejnej kontrowersyjnej mody, jak np. zrzucanie nadwagi "z pomocą” tasiemca - uważa. <br/><br/>Rzecznik wskazuje także na obserwowaną od pewnego czasu tendencję do negowania roli szczepień ochronnych.<br/><br/>- Szczepionki stały się w pewnym sensie ofiarami własnej skuteczności: ponieważ dzięki nim część chorób udało się praktycznie wyeliminować. Niektórzy sądzą, że ich stosowanie nie jest już konieczne. Takie podejście może wywołać wzrost zachorowań. W Polsce przeciw ospie obowiązkowo szczepione są tylko dzieci z grup ryzyka, np. o obniżonej odporności. Ale jeśli rodzicom naprawdę zależy na zdrowiu dziecka, nie ma przeszkód, by zamiast wysyłać je na "ospa party”, po prostu je zaszczepić - twierdzi Bondar.    </p>

			
						
						
			
						
						
			
			
			
			
			

			
			
			                     

			
							<p class="bline"/>
				<p class="key_list"><b>Czytaj więcej:</b>   
				
									<a href="http://www.rynekzdrowia.pl/Listy/ospa-wietrzna,28730.html">ospa wietrzna</a> | 									<a href="http://www.rynekzdrowia.pl/Listy/choroby-zakazne,51341.html">choroby zakaźne</a>								
				</p>
						
						<p class="bline"/>
			
							

			

							
			
		</div>

		






				</div></body></html>
