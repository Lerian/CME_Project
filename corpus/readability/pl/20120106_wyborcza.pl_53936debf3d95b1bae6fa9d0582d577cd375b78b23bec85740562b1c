<html><body><div><div id="artykul"><p>Program profilaktycznych szczepień dla </p><a href="http://www.edziecko.pl/edziecko/0,0.html" class="external_link">dzieci</a><p> z rzeszowskich żłobków zakończył się 15 grudnia. - Każdy rodzic, który zdeklarował, że chce zaszczepić swoje </p><a href="http://www.edziecko.pl/edziecko/0,0.html" class="external_link">dziecko</a><p>, miał taką szansę - mówi Renata Żukowska, dyrektorka wydziału zdrowia urzędu miasta. Warunki były niewygórowane: dziecko musiało być zameldowane w Rzeszowie, chodzić do żłobka, mieć ukończone dwa lata w przypadku pneumokoków lub rok - w przypadku meningokoków.</p><p>To szczepienia nieobowiązkowe, </p><a href="http://www.edziecko.pl/rodzice/0,0.html" class="external_link">rodzice</a><p> mogli zaoszczędzić nawet 390 zł (140 zł - meningokoki i 250 zł pneumokoki). Zainteresowanie było duże: - Rodzice pytali, uzgadniali terminy i nigdy się na nie nie zgłaszali - mówi Elżbieta Moskal, pielęgniarka koordynująca szczepienia. Ze szczepień skorzystało 283 dzieci, ok. 60 proc. tych, których rodzice zadeklarowali, że są zainteresowani.</p><p>- Mieliśmy szczepionki najlepszej jakości, a zakażenie tymi bakteriami jest niezwykle groźne. Oferowaliśmy dogodne warunki: rodzice mogli przychodzić od godz. 8 do 17 prawie codziennie - mówi Moskal.</p><p>Akcja szczepień trwała w Rzeszowie trzy lata. W przyszłym roku </p><a href="http://rzeszow.gazeta.pl/rzeszow/0,0.html" class="external_link">Rzeszów</a><p> z powodu niskiej frekwencji zrezygnuje z nich, w ich miejsce pojawią się badania tarczycy dla kobiet, które ukończyły 40 lat.</p></div>&#13;
            			&#13;
			              &#13;
                            &#13;
                          </div></body></html>
