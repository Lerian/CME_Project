<html><body><div><div id="main">&#13;
&#13;
<p/>&#13;
&#13;
<p/><h2>Psycholodzy z UJ chcą porównać odczuwanie różnych rodzajów bólu</h2><p class="timestamp">2011-12-02 01:36:46   <b><a href="http://www.biolog.pl/tematy-15.html" name="Medycyna" title="Medycyna">Medycyna</a></b></p><p/><p>&#13;
	Odczuwanie różnych rodzajów bólu - m.in. bólu głowy, bólu wywołanego eksperymentalnie, bólu porodowego czy bólu sportowca po maratonie - porównywać będą psycholodzy z Uniwersytetu Jagiellońskiego. Badacze chcą zbadać nie tylko to, jak ludzie odczuwają ból, a także emocje towarzyszące temu bólowi.</p>&#13;
<p>&#13;
	Jak w rozmowie z PAP wymienił dr Przemysław Bąbel, kierownik Zespołu Badania Bólu przy Instytucie Psychologii UJ, w badaniach analizowany będzie m.in. ból towarzyszący porodowi naturalnemu, porodowi metodą cesarskiego cięcia, a także ból towarzyszący kobietom w czasie operacji ginekologicznych o przebiegu podobnym do cesarskiego cięcia - a więc gdy następuje takie samo znieczulenie i takie samo nacięcie.<br/>&#13;
	 <br/>&#13;
	<br/>&#13;
	"Te bóle będą porównywane, bo chcemy dotknąć emocji, chcemy sprawdzić, czy na odczuwanie bólu wpływają towarzyszące mu emocje. Czym innym pod względem emocjonalnym jest przecież ból pooperacyjny, a czym innym ból związany z porodem dziecka, nawet jeśli odbywa się on poprzez operację cesarskiego cięcia. Dlatego, w odróżnieniu od większości dotychczasowych badań, mierzone będą także emocje pozytywne, które mogą mieć istotne znaczenie m.in. dla odczuwania bólu porodowego" - powiedział naukowiec.<br/>&#13;
	W kwietniu 2012 r. roku naukowcy będą badać inny rodzaj bólu, który też może wiązać się z pozytywnymi emocjami - ból po wysiłku sportowym, a dokładnie - po ukończeniu maratonu. "Będziemy mogli go porównać z bólem porodowym, żeby zobaczyć, czy towarzyszące obu rodzajom bólu emocje odpowiadają za takie czy inne odczuwanie bólu" - dodał psycholog.<br/>&#13;
	<br/>&#13;
	W ramach badań mierzony jest też ból wzbudzany eksperymentalnie. Chętnym, którzy zgłosili się na badanie, aplikowany jest bodziec bólowy. "Oczekujemy, że bólowi eksperymentalnemu towarzyszyć będą dużo słabsze emocje. Porównując ból eksperymentalny z bólami, z którymi współwystępują silne emocje, możliwe będzie określenie wielkości wpływu emocji na ból" - wyjaśnił dr Bąbel. Uspokoił przy tym, że choć badania mogą wydawać się kontrowersyjne, to są w pełni bezpieczne i zaakceptowała je Komisja ds. Etyki Badań Naukowych przy Instytucie Psychologii UJ.<br/>&#13;
	<br/>&#13;
	Prowadzone są również badania nad bólem dentystycznym i bólem głowy. W badaniach nad bólem głowy - przeprowadzanych przez internet - udział może wziąć anonimowo każdy, kto doświadcza takiego bólu co najmniej kilka razy w roku. "Zasadniczo interesują nas bóle niemigrenowe, choć w badaniach mogą wziąć także osoby ze zdiagnozowaną migreną" - powiedział dr Bąbel. Badania są dostępne na stronie Zespołu Badania Bólu (www.bol.edu.pl).<br/>&#13;
	<br/>&#13;
	"Metodologia wszystkich badań jest taka sama. Chcemy porównać różne rodzaje bólu. Badani zawsze proszeni są o ocenienie siły bólu i stopnia jego nieprzyjemności - czyli dwóch wymiarów bólu" - dodał badacz i wyjaśnił, że poziom nieprzyjemności bólu jest wymiarem psychologicznym. Niekiedy silny, ale niezbyt nieprzyjemny ból jest mniej dotkliwy niż słabszy, ale bardzo nieprzyjemny. "Emocje powinny mieć największy wpływ właśnie na poziom nieprzyjemności bólu" - tłumaczył psycholog.<br/>&#13;
	<br/>&#13;
	Naukowcy z UJ zbadają emocje towarzyszące bólowi, a szczególnie lęk przed bólem, który ma wkrótce nastąpić oraz ogólny poziom lęku przed różnego rodzaju bólami. "Ból jest doznaniem bardzo subiektywnym, stąd występują bardzo duże różnice w jego odczuwaniu. Bardzo wyraźnie widać to w badaniach nad bólem wywoływanym eksperymentalnie - na ten sam bodziec bólowy ludzie reagują różnie. Chcemy sprawdzić, w jakim stopniu za te różnice odpowiadają emocje towarzyszące bólowi" - opisał badacz.<br/>&#13;
	<br/>&#13;
	Badania nad bólem zaczęły się w październiku tego roku i składają się z kilku etapów. Pierwsze wyniki badań mają być znane za około pół roku.<br/>&#13;
	<br/>&#13;
	<a href="http://www.naukawpolsce.pap.pl">PAP - Nauka w Polsce</a>, Ludwika Tomala</p>&#13;
<p/>&#13;
&#13;
&#13;
<img src="http://reklama.biolog.pl/img/i365/forum.png" border="0" alt="Komentarze"/> <span><a name="komentarze"/><b><span>KOMENTARZE</span></b></span><p>Zapraszamy też do dyskusji na największym polskim </p><b><a href="http://www.forum.biolog.pl/ekologia-i-ochrona-rodowiska-vf2.htm"><u>forum ekologiczne</u></a></b>&#13;
&#13;
&#13;
&#13;
&#13;
&#13;
<h2>Ostatnie wiadomości</h2>&#13;
&#13;
&#13;
<p><a href="http://www.biolog.pl/article49377.html"><b>2-deoksyglukoza szkodliwa dla komórek rakowych</b></a></p><p><a href="http://www.biolog.pl/article49373.html"><b>Spożywanie polifenoli zawartych w skórce jabłka hamuje chorobę zapalną jelit</b></a></p><p><a href="http://www.biolog.pl/article49367.html"><b>Ryzyko raka skóry u mężczyzn związane z niższym poziomem przeciwutleniacza</b></a></p><p><a href="http://www.biolog.pl/article49363.html"><b>Podobne białka w ziemniakach i neuronach ssaków</b></a></p><p><a href="http://www.biolog.pl/article49360.html"><b>Test na wyleczalne nadciśnienie</b></a></p><p><a href="http://www.biolog.pl/article49359.html"><b>Rozszczep wargi skorygowany genetycznie u myszy</b></a></p><p><a href="http://www.biolog.pl/article49353.html"><b>Psycholodzy z UJ chcą porównać odczuwanie różnych rodzajów bólu</b></a></p>&#13;
		&#13;
 &#13;
&#13;
&#13;
&#13;
<p/>		&#13;
  	</div>&#13;
&#13;
	&#13;
    &#13;
	</div></body></html>
