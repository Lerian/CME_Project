<html><body><div><div class="entry">&#13;
	 <p>&#13;
		&#13;
&#13;
		</p>	 &#13;
        &#13;
		<p><img class="size-full wp-image-1386 alignleft" title="czosnek-wzmacnia-organizm" src="http://www.zdrowiutko.info/wp-content/uploads/2011/11/czosnek-wzmacnia-organizm.jpg" alt="Czosnek wzmocni Twój organizm"/>Choć nie każdy lubi jego charakterystyczny zapach, <strong>czosnek ma tak cenne właściwości zdrowotne</strong>, że warto po niego sięgać jak najczęściej. <strong>To jedna z najstarszych leczniczych i przyprawowych roślin</strong> – wywodząca się z Azji, ale doskonale znana na wszystkich kontynentach. <strong/></p>
<p><strong>Egipcjanie podawali czosnek niewolnikom, żeby po ciężkiej pracy szybciej zregenerowali siły, starożytni Grecy i Rzymianie leczyli nim rany, a w Chinach szczególnie ceniono jego walory smakowe.</strong></p>
<p><strong>Dziś czosnek cieszy się jeszcze większym uznaniem</strong>, ponieważ badania naukowe nie tylko potwierdziły jego liczne właściwości lecznicze, ale wykazały też, że <strong>w niektórych przypadkach</strong> niepozorny <strong>czosnek bywa równie skuteczny jak nowoczesne lek</strong>i.</p>
<p><span id="more-1380"/></p>
<h4>Co w sobie kryje</h4>
<p>Czosnek to prawdziwa apteka – zawiera <strong>związki flawonoidowe</strong>, <strong>aminokwasy</strong>, saponiny cukry, związki śluzowe, <strong>witaminy</strong> (B1, B2, PP, C, prowitaminę A) i liczne <strong>sole mineralne</strong> (m.in. potas, wapń, <a href="http://magnez.zdrowiutko.info/" class="kblinker" title="More about magnez »">magnez</a>, chrom, kobalt). Ale najcenniejsze są <strong>bogate w siarczki olejki eteryczne</strong> i <strong>allicyna</strong> – związek o charakterystycznym ostrym zapachu. Mają one wyjątkowo <strong>silne właściwości bakteriobójcze</strong>. Badania dowiodły, że <strong>hamują rozwój m.in. najbardziej niebezpiecznych dla człowieka bakterii</strong> – gronkowca złocistego, paciorkowców, pałeczek okrężnicy – które stają się coraz bardziej oporne na działanie antybiotyków.</p>
<p>Bogaty skład czosnku sprawia, że sprawdza się on w leczeniu bardzo różnych dolegliwości. Stosuje się go w zakażeniach przewodu pokarmowego, nadciśnieniu, miażdżycy. <strong>Pomaga na kaszel</strong> i <strong>zapalenie oskrzeli</strong>, <strong>obniża poziom cholesterolu</strong>, działa wzmacniająco i chroni przed przeziębieniami.</p>
<p>Pomaga zwalczać pasożyty, <strong>ma działanie żółciopędne</strong>, wykrztuśne, napotne. Stosowany zewnętrznie odkaża i m.in. <strong>wspomaga gojenie się ran</strong> oraz różnych stanów zapalnych skóry.</p>
<div>
<h3><span><strong>Ciekawostka</strong></span></h3>
<p>Nienaruszona główka czosnku nie ma charakterystycznego ostrego zapachu. Powstaje on dopiero wtedy, gdy niszczeniu ulega struktura komórkowa rośliny, np. w wyniku roztarcia ząbka. Wówczas alliina – bezwonny związek występujący w czosnku – przemienia się w aromatyczną allicynę.</p>
</div>
<h4>Domowy zielarz</h4>
<p>Czosnek jest rośliną cebulową, bardzo łatwą w uprawie – jesienią lub wczesną wiosną sadzi się ząbki wprost do gruntu. Zbiory zaczyna się, gdy mniej więcej połowa roślin ma złamany szczypior – nie można ich opóźniać, bo główki będą się rozlatywać. Zebrany na czas czosnek powinien mieć główki zwarte, ząbki pokryte białą lub różowofioletową łuską. Najlepiej przechowywać go w ciepłym, przewiewnym miejscu.</p>
<h4>Z aptecznej półki</h4>
<p>Jest wiele preparatów zawierających tylko czosnek – liofilizowany lub macerat olejowy (Bio-Czosnek, Garlic Oil, Alliofil). Mają szerokie działanie, ale polecane są głównie jako środki przeciwmiażdżycowe, wzmacniające serce, poprawiające krążenie krwi i zapobiegające zakrzepom.</p>
<p>Czosnek jest też jednym ze składników licznych preparatów wzmacniających odporność (Ali-Cold, Doppelherz). Zawierają one również inne składniki znane z tego, że działają pobudzająco na układ odpornościowy, np. wyciąg z Echinacei lub żeń-szenia, witaminę C, bioflawonoidy.</p>
<p>
<h3><span><em>W zielarskiej kuchni</em></span></h3>
</p>
<p><strong>Napar</strong><br/>
Rozgnieć 2–4 ząbki czosnku i zalej szklanką gorącego mleka. Pij raz dziennie na noc przez 3–4 tygodnie jako środek wzmacniający. Pomoże również w przewlekłych schorzeniach górnych dróg oddechowych.<strong><br/>
Nalewka</strong><br/>
100 g rozdrobnionego czosnku zalej 1/2 litra czystej wódki. Odstaw naczynie w ciepłe miejsce na 10 dni; co pewien czas wstrząśnij. Przecedź, przechowuj nalewkę w lodówce. 2–3 razy dziennie zażywaj 10–20 kropli w 1/4 szklanki wody jako środek na obniżenie ciśnienia krwi i cholesterolu. Pomoże również przy bólach reumatycznych.</p>
		<p>&#13;
		&#13;
&#13;
</p>&#13;
	 	  <span class="google_plus_one"><plusone/></span>&#13;
&#13;
    	  </div>	&#13;
			&#13;
			&#13;
&#13;
		



   
		

	 


</div></body></html>
