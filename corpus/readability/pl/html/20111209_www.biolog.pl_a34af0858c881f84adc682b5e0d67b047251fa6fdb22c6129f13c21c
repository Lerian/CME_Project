<html><body><div><div id="main">&#13;
&#13;
<p/>&#13;
&#13;
<p/><h2>Podobne białka w ziemniakach i neuronach ssaków</h2><p class="timestamp">2011-12-05 14:47:13   <b><a href="http://www.biolog.pl/tematy-15.html" name="Medycyna" title="Medycyna">Medycyna</a></b></p><p/><p>&#13;
	Pewne białka w komórkach ziemniaka są identyczne z białkami obecnymi w neuronach mózgu ssaków, w tym człowieka – wykazali polscy naukowcy. Ich zdaniem, w przyszłości odkrycie to może pomóc w opracowaniu leków łagodzących skutki zawału serca i udaru mózgu. Rodzi też nadzieję na stworzenie nowych kosmetyków odmładzających skórę.</p>&#13;
<p>&#13;
	Białka, których dotyczy odkrycie, tworzą tzw. kanały jonowe. Ich rola polega na przepuszczaniu - w kontrolowany sposób - dużych ilości konkretnych jonów (np. potasu, sodu, wapnia lub chloru) przez błony otaczające komórki lub ich struktury wewnętrzne.<br/>&#13;
	<br/>&#13;
	Naukowcy z Instytutu Biologii Doświadczalnej im. M. Nenckiego Polskiej Akademii Nauk w Warszawie we współpracy z kolegami z Instytutu Biologii Molekularnej i Biotechnologii Uniwersytetu im. Adama Mickiewicza w Poznaniu badali kanały, wyspecjalizowane w transporcie jonów potasu przez błony mitochondriów, tj. organelli odpowiedzialnych za produkcję energii w komórkach.<br/>&#13;
	<br/>&#13;
	Na podstawie pomiarów prądów, płynących przez kanały potasowe w mitochondriach ziemniaka, badacze doszli do wniosku, że pewne ich odmiany (a dokładnie kanały potasowe regulowane przez jony wapnia) są pod względem budowy i funkcji identyczne z kanałami potasowymi w mitochondriach neuronów w mózgach ssaków. Co więcej, okazało się, że reagują na te same toksyny.<br/>&#13;
	<br/>&#13;
	"To zadziwiająca obserwacja. Białka odpowiedzialne za transport jonów potasu wydają się być ewolucyjnie wręcz zakonserwowane w mitochondriach" – powiedziała współautorka pracy prof. Wiesława Jarmuszkiewicz z Instytutu Biologii Molekularnej i Biotechnologii w Poznaniu.<br/>&#13;
	<br/>&#13;
	Jak przypominają badacze, mitochondria mają długość kilku mikrometrów (jeden mikrometr to jedna tysięczna milimetra – PAP), a ich liczba w komórce może wynosić od kilkuset do kilku tysięcy. Występują tylko w komórkach posiadających jądro komórkowe (tzw. eukariotycznych); nie ma ich w komórkach bakterii czy sinic, które są pozbawione jądra.<br/>&#13;
	<br/>&#13;
	Mitochondria, określane mianem centrów energetycznych komórek, odpowiadają za ważne funkcje życiowe, m.in. wytwarzają adenozynotrifosforan (ATP) - związek chemiczny będący głównym nośnikiem energii chemicznej w komórkach. Jak fundamentalne znaczenie ma ten związek może świadczyć fakt, że każdego dnia człowiek przekształca ATP w masie porównywalnej z masą całego ciała, podkreślają naukowcy.<br/>&#13;
	<br/>&#13;
	"Problem z kanałami jonowymi w błonach mitochondrialnych polega na tym, że na zdrowy rozsądek w ogóle nie powinno ich być - skomentował współautor badań prof. Adam Szewczyk z Instytutu Nenckiego. - Współczesne modele produkcji energii w komórkach wskazują, że kanały w błonach mitochondriów obniżałyby efektywność tego procesu. Skoro jednak kanały są, ich obecność musiała dawać istotną przewagę ewolucyjną. Tak rodzi się pytanie: w którym momencie w historii życia na Ziemi ta przewaga się ujawniła".<br/>&#13;
	<br/>&#13;
	Wcześniej prof. Szewczyk razem ze współpracownikami wykazał też obecność kanału potasowego regulowanego przez ATP w mitochondriach ameby.<br/>&#13;
	<br/>&#13;
	Zdaniem naukowców, badania nad kanałami jonowymi mitochondriów mogą mieć istotne znaczenie medyczne. Kanały potasowe są bowiem obecne w mitochondriach komórek innych niż neurony – jak np. komórki mięśnia sercowego czy komórki skóry (np. keratynocyty).<br/>&#13;
	<br/>&#13;
	Jak wyjaśnił PAP prof. Szewczyk, aktywacja kanałów potasowych w mitochondriach zmniejsza śmiertelność komórek w różnych sytuacjach stresowych, prawdopodobnie poprzez redukcję ilości tzw. wolnych rodników (tj. reaktywnych form tlenu). Dlatego, leki, które aktywowałyby kanały potasowe mogłyby znacząco ograniczać skutki udarów mózgu i zawałów serca.<br/>&#13;
	<br/>&#13;
	Wprowadzenie nowego leku na rynek jest jednak procesem bardzo drogim i długotrwałym, zaznaczają naukowcy. Ich zdaniem, znacznie szybciej efekty tych badań znajdą zastosowanie w przemyśle kosmetycznym. Substancje oddziałujące na kanały mitochondrialne w komórkach mogłyby mieć działanie ochronne wobec skóry. "Substancje te muszą być dostateczne lipofilne, aby dotrzeć do wnętrza komórki i zadziałać na kanały jonowe mitochondriów" – poinformował PAP prof. Szewczyk.<br/>&#13;
	<br/>&#13;
	Instytut Biologii Doświadczalnej PAN planuje rozpocząć długofalową współpracę z Laboratorium Kosmetycznym Dr Irena Eris. Obie instytucje złożyły wspólny projekt w ramach Inicjatywy INNOTECH, realizowanej przez Narodowe Centrum Badań i Rozwoju.<br/>&#13;
	<br/>&#13;
	"Jeśli wszystko pójdzie po naszej myśli, już za kilka lat każdy będzie mógł kupić nowy dermokosmetyk i na własnej skórze przekonać się o korzyściach płynących z badań podstawowych nad mitochondriami" – podsumował prof. Szewczyk.<br/>&#13;
	<br/>&#13;
	Dzięki uprzejmości: <a href="http://www.naukawpolsce.pap.pl">PAP - Nauka w Polsce</a>, Joanna Morga</p>&#13;
<p/>&#13;
&#13;
&#13;
<img src="http://reklama.biolog.pl/img/i365/forum.png" border="0" alt="Komentarze"/> <span><a name="komentarze"/><b><span>KOMENTARZE</span></b></span><p>Zapraszamy też do dyskusji na największym polskim </p><b><a href="http://www.forum.biolog.pl/ekologia-i-ochrona-rodowiska-vf2.htm"><u>forum ekologiczne</u></a></b>&#13;
&#13;
&#13;
&#13;
&#13;
&#13;
<h2>Ostatnie wiadomości</h2>&#13;
&#13;
&#13;
<p><a href="http://www.biolog.pl/article49384.html"><b>Meningokoki zagrażają także młodzieży</b></a></p><p><a href="http://www.biolog.pl/article49382.html"><b>Genetyczna skłonność do spania</b></a></p><p><a href="http://www.biolog.pl/article49380.html"><b>Nowe metody szkolenia lekarzy w Śląskim Centrum Chorób Serca</b></a></p><p><a href="http://www.biolog.pl/article49378.html"><b>Porost Roccella fuciformis pogromcą alzheimera</b></a></p><p><a href="http://www.biolog.pl/article49377.html"><b>2-deoksyglukoza szkodliwa dla komórek rakowych</b></a></p><p><a href="http://www.biolog.pl/article49373.html"><b>Spożywanie polifenoli zawartych w skórce jabłka hamuje chorobę zapalną jelit</b></a></p><p><a href="http://www.biolog.pl/article49367.html"><b>Ryzyko raka skóry u mężczyzn związane z niższym poziomem przeciwutleniacza</b></a></p>&#13;
		&#13;
 &#13;
&#13;
&#13;
&#13;
<p/>		&#13;
  	</div>&#13;
&#13;
	&#13;
    &#13;
	</div></body></html>
