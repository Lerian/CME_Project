<html><body><div><div class="txt"><p>&#13;
	<strong>Choroba dość rzadko spotykana. Występuje u 1 osoby na 9-10 000 w populacji ogólnej. Jej przebieg jest różny, co zależy od rozlokowania się „guzków” w ludzkim organizmie. Takie narośle guzkowate mogą pojawiać się w mózgu, oczach, sercu, nerkach, płucach, a nawet w oczach. Mogą zostać uwidocznione w badaniu rezonansu magnetycznego i mają wtedy postać małych, białych plam. Stwardnienie guzowate – SG – przebiega najczęściej łagodnie, jednak zdarzają się ciężkie postacie schorzenia.<br/>&#13;
	</strong></p>&#13;
<p class="b_noformat mini_lft ">&#13;
	<img src="http://www.we-dwoje.pl/p/a_i/35/3/3/25571/m/m_1_25571.jpg"/></p>&#13;
<p>&#13;
	SG to choroba należąca do zespołów nerwowo-skónych, tak jak neurofibromatoza. Jest dziedziczona w sposób autosomalny dominujący, jednak około 70% wynika z nowej mutacji. Choroba ma bogatą paletę objawów. Mogą być one uchwycone już w okresie noworodkowym, ale też dopiero w późniejszych etapach życia.<br/>&#13;
	<br/>&#13;
	Wystąpienie objawów jest warunkowane mutacjami w genach TSC1, znajdującym się na chromosomie 9 i TSC2, zlokalizowanym na chromosomie 16. Objawy stwardnienia guzowatego wynikające z tych mutacji są podobne, jednak cięższy przebieg choroby obserwuje się w przypadku mutacji genu TSC2.<br/>&#13;
	<br/>&#13;
	<strong>Objawy stwardnienia guzowatego</strong><br/>&#13;
	Dotyczą sfery fizycznej, somatycznej, jak i psychicznej. Na ogół u nosicieli genu dominują objawy ze strony skóry, bez objawów neurologicznych. Dla usystematyzowania symptomy pogrupujemy je na:</p>&#13;
<ul>&#13;
	<li>&#13;
		zmiany skórne: blade plamy ukształtowane jak liście zlokalizowane na tułowiu i kończynach, czasem dostrzegalne już u noworodków; czerwono-brązowe znamiona o charakterze wrodzonym, angiofibroma – naczyniakowłókniakowa wysypka na policzkach i nasadzie nosa (pole o kształcie motyla), początkowo są to czerwone plamy przekształcające się w guzki; skóra szagrynowa (rekina) – szorstkie plamy w okolicy lędźwiowej pleców, przypominające skórkę pomarańczy; pojawiają się również włókniaki okołopaznokciowe;</li>&#13;
	<li>&#13;
		zaburzenia neurologiczne: (związane z układem nerwowym): ogniskowe napady padaczkowe, napady zgięciowe; padaczka u około 70% chorych, czasem znika samoistnie; w OUN mogą powstać glejaki;</li>&#13;
	<li>&#13;
		zaburzenia psychiczne i zachowania: autyzm, trudności z nauką, upośledzenie intelektualne, zaburzenia snu, u dorosłych depresja, niepokój, lęki, psychozy;</li>&#13;
	<li>&#13;
		zaburzenia rozwojowe: w około połowie przypadków mogą wystąpić zaburzenia w rozwoju psychomotorycznym, np. spowolnienie rozwoju;</li>&#13;
	<li>&#13;
		objawy sercowe: rhabdomyoma serca, czyli mięśniaki prążkwanokomórkowe serca będące łagodnymi guzami, które można wykryć jeszcze przed urodzeniem, widoczne w badaniu ECHO serca, mogą ulegać późniejszemu zanikowi;</li>&#13;
	<li>&#13;
		objawy nerkowe: wielotorbleowatość nerek, w większości przypadków nieprawidłowy rozwój nerek;</li>&#13;
	<li>&#13;
		objawy płucne: bardzo rzadko, u kobiet lymphangioleyomyomatosis przebiegające z odmą opłucnej;</li>&#13;
	<li>&#13;
		objawy oczne: zwyrodnienia siatkówki;</li>&#13;
	<li>&#13;
		problemy z trzustką: nowotwory złośliwe tego narządu bardzo rzadko;</li>&#13;
	<li>&#13;
		objawy ze strony wątroby: bezobjawowe guzki angiomyolipoma, zwykle u nastolatków.</li>&#13;
</ul>&#13;
<p>&#13;
	<strong>Postępowanie diagnostyczne i lecznicze</strong><br/>&#13;
	Noworodek zaraz po urodzeniu jest badany przez neonatologa, który jeżeli zauważy niepokojące objawy skórne powinien bardziej wniknąć w przyczyny ich zaistnienia. Guzki i zwapnienia mogą być wykryte w badaniach obrazowych, z których najczulszym jest rezonans magnetyczny.<br/>&#13;
	Dziecku należy wykonać badania genetyczne oraz jeżeli jest to pierwszy przypadek choroby w rodzinie, pozostałym jej członkom, bowiem stwardnienie guzowate może przebiegać bezobjawowo.<br/>&#13;
	<br/>&#13;
	Nie ma diagnostyki prenatalnej SG, a badania genetyczne nie są refundowane. Istnieje opcja zbadania nienarodzonego dziecka, wówczas gdy jedno z jego rodziców cierpi na stwardnienie guzowate. Wykonywana jest wówczas próba chorionic villis-cvs w 12 tygodniu ciąży.<br/>&#13;
	Badania genetyczne w naszym kraju wykonuje Instytut Genetyki Człowieka PAN w Poznaniu. Koszt badania to około 2800zł od jednej osoby....<br/>&#13;
	<br/>&#13;
	Choroba jest niewyleczalna, ale łagodzi się jej objawy. W leczeniu padaczki stosuje się najoptymalniejsze farmaceutyki, zmiany skórne można korygować za pomocą lasera. Problemy nerkowe są leczone operacyjnie w specjalistycznych ośrodkach np. w Wielkiej Brytanii.<br/>&#13;
	Zaburzenia rytmu serca są leczone lekami, rzadko wykonuje się operacje kardiochirurgiczne w celu usunięcia guzków. W razie zaburzeń psychicznych, rozwojowych i zachowania, pomocna jest współpraca z psychiatrą, pedagogami i pediatrami. Dzieci nie należy izolować od zdrowych. Wskazane jest nauczanie zintegrowane.<br/>&#13;
	<br/>&#13;
	<strong>Osoba chora w ciągu całego życia musi kontrolować swój stan zdrowia. Pomocne są wówczas następujące rodzaje badań:</strong></p>&#13;
<ul>&#13;
	<li>&#13;
		rezonans magnetyczny lub tomografia komputerowa,</li>&#13;
	<li>&#13;
		ultrasonografia (nerki, wątroba,trzustka),</li>&#13;
	<li>&#13;
		badanie neurologiczne,</li>&#13;
	<li>&#13;
		badanie okulistyczne,</li>&#13;
	<li>&#13;
		ECHO serca i EKG w zaburzeniach kardiologicznych,</li>&#13;
	<li>&#13;
		inne, w zależności od potrzeb.</li>&#13;
</ul>&#13;
<p>&#13;
	 </p>&#13;
<p>&#13;
	<span>Opracowano na podstawie:<br/>&#13;
	1. Lissauer T., Clayden G, Milanowski A. (red. wyd. I polskiego), Pediatria, Elsevier Urban&amp;Partner, Wrocław 2009<br/>&#13;
	2. http://www.stwardnienie-guzowate.eu/ z dn. 30.XI.2011</span></p>	</div></div></body></html>
