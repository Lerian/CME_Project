<html><body><div><div class="entry">&#13;
	 <p>&#13;
		&#13;
&#13;
		</p>	 &#13;
        &#13;
		<p><img class="alignright" title="Paracetamol vs Ibuprofen" src="http://www.zdrowiutko.info/wp-content/uploads/2011/09/paracetamol-ibuprofen.png" alt="Paracetamol vs Ibuprofen"/>Boli cię głowa, mięśnie, stawy… Idziesz do apteki, a tam do wyboru masz <strong>ponad sto dostępnych bez recepty leków na ból</strong>. Prawdziwa klęska urodzaju.</p>
<p>Zastanawiasz się, <strong>co będzie najlepsze…</strong></p>
<p>Pomiędzy rozmaitymi środkami przeciwbólowymi nie ma tak wielu różnic, jak­by sugerowała to liczba dostępnych na rynku specyfi­ków. Wszystkie zawierają bowiem jedną z czterech sub­stancji czynnych: <strong>paracetamol</strong>, <strong>kwas acetylosalicylowy</strong>,<strong> ibuprofen</strong> lub<strong> naproxen</strong>. Od tego, która z nich znajduje się w preparacie, zależą szczegó­łowe wskazania i ewentualne działania niepożądane. Warto więc wiedzieć, co bierzesz, gdy np. dopadła cię migrena.</p>
<p><span id="more-1333"/></p>
<h4>Farmaceuta doradzi najlepiej</h4>
<p>Gdy czujesz się przeziębiona, często sama jesteś swoim te­rapeutą. Idziesz do apteki i kupujesz rozmaite środki na swoje dolegliwości. Tabletki na ból głowy, syrop na kaszel, pastylki na ból gardła i katar, a czasem jeszcze jeden z le­ków wieloskładnikowych ty­pu <em>Gripex</em> albo <strong><em>Coldrex</em></strong>, tak na wszelki wypadek. <strong>Tymcza­sem pod różnymi nazwami handlowymi kryją się często te same substancje aktywne.</strong></p>
<p>Zapytaj farmaceutę, jaki jest skład preparatu i nie bierz kilku środków zawierających ten sam lek. Zerknij też do tabeli na górze strony i sprawdź, jakie substancje przeciwbólowe znajdują się w najpopularniejszych prepa­ratach na przeziębienie.</p>
<h4>Uniwersalny ibuprofen</h4>
<p><strong>Działa</strong> zarówno <strong>przeciwbólowo</strong>, <strong>przeciwgorączkowo</strong>, jak i <strong>przeciwzapalnie</strong>. Przy­niesie ulgę w przypadku nie­mal każdego bólu. Najsku­teczniejszy, gdy masz gorącz­kę, migrenę, przeziębiłaś się albo boli cię ząb. Równie do­brze sprawdza się w leczeniu bólów reumatycznych lub w chorobie zwyrodnieniowej stawów (lekarz zapisuje wów­czas większe dawki leku).</p>
<p><strong>Pamiętaj</strong> przy tym, że prepa­ratów z ibuprofenem <strong>nigdy nie powinno się przyjmować na pusty żołądek</strong>. Nie stosuj go, gdy chorujesz bądź chorowałaś na wrzody żołądka lub dwunastnicy bo wtedy lek może dodatko­wo uszkadzać nadwątloną już śluzówkę przewodu pokarmowego). A także jeśli chorujesz na astmę oskrzelo­wą (istnieje ryzyko skurczu oskrzeli). Lek niewskazany jest też dla kobiet w ciąży i karmiących piersią.</p>
<p>Ibuprofen zawarty jest w lekach: <em>Ibuprom</em>, <em>Ibum</em>, <em>Ibupar</em>, <em>Nurofen</em>, <em>Nurofen Topss</em> dla dzieci (w formie pastylek rozpuszczalnych o smaku truskawkowym).</p>
<h4>Naproxen dobry na chore stawy</h4>
<p>Jest to lek działający przede wszystkim <strong>przeciwzapalnie</strong>, dlatego też szybko<strong> rozprawia się z bólem stawów</strong>. Często stosowany jest również przy bólach migrenowych. Naj­skuteczniejszy, gdy ból spo­wodowały choroby reumato­idalne albo dyskopatia. Możesz go z powodzeniem przyjmować, jeśli jesteś młoda i masz zdrowy układ pokarmowy.</p>
<p><strong>Nie stosuj go</strong> jednak, gdy <a title="Regeneracja wątroby" href="http://ostropest.zdrowiutko.info"><strong>chorujesz na wątrobę</strong></a>, nerki lub masz zaburzenia krzepnięcia krwi. Lek nie jest również najlepszy dla osób w podeszłym wieku.</p>
<h4>Łagodny Paracetamol</h4>
<p><strong>Działa najlepiej, gdy ból nie jest silny</strong>. Nie pomoże ci więc na dolegliwości stawów albo mięśni Najskuteczniejszy jest na bóle głowy, gdy jesteś przeziębiona, rozkłada cię grypa. <strong>Działa przeciwbólowo</strong> i <strong>przeciwgorączkowo</strong> (nie przeciwzapalnie). Możesz po niego sięgnąć, jeśli masz wrzody żołądka, dwunastnicy lub jesteś nosicielką bakterii helicobacter pylori.</p>
<p>Nie stosuj, gdy masz niewydolną wątrobę i jeśli jesteś w ciąży. Nie używaj paracetamolu z alkoholem i pamiętaj, by nie połknąć więcej niż 8 tabletek na dobę.</p>
<p>Paracetamol jest w lekach: <em>Panadol</em>,<em> Codipar</em> i <em>Efferalgan</em>.</p>
<h4>Ostrożnie z aspiryną</h4>
<p><strong>Kwas acetylosalicylowy to najstarszy lek przeciwgorączkowy i przeciwbólowy</strong>. Ma również działanie przeciwza­palne. Najczęściej stosowany jest w kardiologii. Najsku­teczniejszy po zawale serca (zapobiega zakrzepom, zmniejsza ryzyko powtórne­go zawału serca) i w chorobie wieńcowej. Należy stosować regularnie małe dawki leku – od 75 do 150 mg na dobę. Możesz go przyjmować, jeśli lekarz stwierdził ryzyko cho­roby wieńcowej albo zaburze­nia rytmu serca.</p>
<p><strong>Nie stosuj</strong>, gdy masz <strong>problemy z krzep­nięciem krwi</strong>, <strong>chorujesz na astmę</strong>, masz wrzody albo <strong>jesteś w ciąży</strong>. Leku nie wolno poda­wać dzieciom do 12. roku życia, bo może spowodować zaburzenia w pracy układu nerwowego (tzw. zespół Reya). Generalnie odchodzi się od podawania aspiryny na ból i gorączkę – aby była skutecz­na, należy przyjmować duże dawki, a to wiąże się z ryzy­kiem działań niepożądanych, np. polekowym owrzodze­niem żołądka i wystąpieniem krwawień.</p>
<p>Kwas acetylosalicy­lowy zawierają leki: <em>Polopiry­na</em> i <em>Aspiryna</em>.</p>
		<p>&#13;
		&#13;
&#13;
</p>&#13;
	 	  <span class="google_plus_one"><plusone/></span>&#13;
&#13;
    	  </div>	&#13;
			&#13;
			&#13;
&#13;
		


	</div></body></html>
