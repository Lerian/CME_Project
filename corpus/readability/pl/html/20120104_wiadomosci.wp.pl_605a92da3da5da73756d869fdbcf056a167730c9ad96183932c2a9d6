<html><body><div><div class="txt WAI-Text czytajto" id="intertext1">


								<strong>&#13;
"Wątpimy, czy nowy zastępca szefa MSW zna specyfikę pracy służb mundurowych". Tak funkcjonariusze, z którymi rozmawiał reporter RMF FM, komentują informacje, że nowym wiceministrem spraw wewnętrznych zostanie Michał Deskur. Wczoraj premier odwołał ze stanowiska wiceszefa resortu Adama Rapackiego i powołał dwóch nowych urzędników. Oficjalnie ich nazwiska poznamy dziś przed południem.&#13;
</strong><p>&#13;
Funkcjonariusze nie kryją zdziwienia, że ich służby ma nadzorować człowiek, który zaczął sprawdzać się w polityce dopiero przed miesiącem. Nie ma żadnego doświadczenia w administracji publicznej - mówią policjanci i BOR-owcy w rozmowie z reporterem RMF FM. Co więcej, jest mało prawdopodobne, by znał specyfikę funkcjonowania służb mundurowych.&#13;
</p><p>&#13;
Personalia nowych wiceministrów zostaną przedstawione na konferencji prasowej.&#13;
Jeden z wiceministrów - według informacji dziennikarza RMF - ma się zajmować służbami mundurowymi, a drugi - systemami informatycznymi CEPiK i PESEL.&#13;
</p>&#13;
<a href="/query,micha%B3%20deskur,szukaj.html">Michał Deskur</a><p>, od niedawna członkowi gabinetu politycznego ministra spraw wewnętrznych Jacka Cichockiego, prawdopodobnie będzie odpowiadał za ponad 100-tysięczną rzeszę policjantów i funkcjonariuszy BOR. Problem w tym, że Deskur to człowiek stosunkowo młody (38 l.), z niewielkim doświadczeniem urzędnika państwowego. Jest specjalistą od księgowości. Ma doświadczenie biznesowe, które zdobywał we Francji, pracując w firmie audytorskiej. &#13;
</p><p>&#13;
Drugi z wiceministrów - jak twierdzą rozmówcy RMF FM - jest spoza </p><a href="/query,msw,szukaj.html">MSW</a><p>. Wiadomo jednak że pracuje w administracji rządowej.&#13;
&#13;
&#13;
</p><a href="/query,adam%20rapacki,szukaj.html">Adam Rapacki</a><p> został odwołany przez premiera na wniosek szefa MSW Jacka Cichockiego. Oficjalne powody dymisji wciąż nie są znane.&#13;
			
				

						
				

								
											</p></div>

			

			
				
			<div class="wpsocial-fbFanpageBox">
				<p>Polub <a href="https://www.facebook.com/wiadomosciwppl" title="Profil redakcji" class="name" rel="nofollow" target="_blank">wiadomości.wp.pl</a> na Facebooku</p>
				
				
			</div>
		
									
			</div></body></html>
