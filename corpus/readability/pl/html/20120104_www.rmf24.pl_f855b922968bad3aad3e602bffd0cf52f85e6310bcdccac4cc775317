<html><body><div><div class="box articleSingle print" id="articleSingle1">
    <p class="boxBegin"/>
    <p class="boxHeader">
                        <h1>Hindusi chcą produkować samochód tańszy niż Tata Nano</h1>
		
		
        	</p>
	<div class="boxBody">
		<p class="details">
        									<span class="i1 ilast date">
					Wtorek, 3 stycznia 2012 (13:54)									</span>
					</p>
        				<div class="lead textContent">
	    	<p><strong>Hinduski producent Bajaj Auto zaprezentował nowy model samochodu - RE60. Ma to być nowy najtańszy samochód świata, konkurencja dla Taty Nano - innego indyjskiego samochodu, który jest obecnie najtańszym dostępnym modelem.</strong></p>
		</div>
				<div class="text textContent">
		 	<p/><div class="embed embedRight articleEmbedPhoto">    <p class="boxBegin"/>    <p class="boxHeader"><h2>Zdjęcie</h2></p>    <div class="boxBody">        <div class="image">        <a href="http://i.iplsc.com/-/00014FY3SNWOM6W4-C116.jpg">                <img src="http://i.iplsc.com/andnbsp-andnbsp/00014FY3SNWOM6W4-C102.jpg" title="Hindusi chcą produkować samochód tańszy niż Tata Nano" alt="&amp;nbsp; &amp;nbsp; /PAP/EPA"/>        </a>        </div>        <p class="info">   </p>    <p class="source"><cite>/PAP/EPA</cite></p>    </div>    <p class="boxEnd"/></div><p>Bajaj jest na razie znany głównie z produkcji skuterów i trzykołowych riksz. Model RE60 to pierwsza przymiarka producenta do rynku samochodowego. Producent, prezentując swój nowy model w New Delhi, przedstawiał go jako remedium na wszechobecne w Indiach korki i zanieczyszczenie powietrza. Firma zapewnia, że samochód ma małe zużycie paliwa i niski poziom emisji dwutlenku węgla. 
</p><p>Samochód ma cztery siedzenia i rozwija prędkość do 70 km/godz. Producent deklaruje, że na jednym litrze paliwa auto przejedzie ok. 35 km. Model ma wejść do sprzedaży jeszcze w tym roku. Bajaj Auto nie ujawnia jeszcze ceny samochodu. Szefowie firmy deklarują, że grupą docelową są właściciele i użytkownicy popularnych w Indiach, wyposażonych w silniki, riksz. </p>
<p>Jak donoszą media, w produkcję modelu mogą się zaangażować tacy potentaci jak Nissan czy Renault. Decyzje w tej sprawie mają zapaść w najbliższych dniach. </p>



<p>Obecnie za najtańszy samochód świata uchodzi Tata Nano, produkowany przez indyjski koncern Tata Motors. Cena wersji podstawowej wynosi ok. 140 tys. rupii, czyli ok. 2,7 tys. dolarów.</p>		</div>
		
                    <p class="category">
                <h3>
                    <span class="label">Artykuł pochodzi z kategorii:</span>
                    <span class="value">Ciekawostki</span>
                </h3>
            </p>
        
		
	

        <div class="source">
                        <cite>
                                    <a href="http://www.rmf24.pl/zrodla" target="_blank">
                                                    <img src="http://i.iplsc.com/pap/00008UV5M89L9IQ9-C301.jpg" alt="PAP"/>
                                                    </a>
                			</cite>
		</div>





		<p id="adBox625">
					</p>
        
	</div>
	<p class="boxEnd"/>
</div>




                </div></body></html>
