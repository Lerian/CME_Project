<html><body><div><div class="body clearfix">&#13;
			&#13;
				<p class="firstp">W maju tuż przed Mistrzostwami Euro 2012 oddana do użytku zostanie nowa linia tramwajowa o długości ponad 2 km, która połączy obecną sieć tramwajową z centrami handlowymi we wschodnim Poznaniu. Inwestycja warta 270 milionów złotych pozwoli na wykorzystanie wielkich parkingów koło centrów handlowych, jako miejsc dojazdu kibiców na mecze Euro 2012. Z parkingów kierowców zawiozą na stadion tramwaje.</p>				
<p class="advG">
	
	
	
	
</p>
&#13;
				&#13;
														&#13;
										&#13;
					&#13;
										&#13;
				<p class="firstp">Także przed Euro zmodernizowane zostaną linie tramwajowe łączące centrum miasta ze stadionem miejskim. Nowe torowisko będzie miało charakter tramwajowo–autobusowy, powstaną wspólne przystanki, a autobusy jadące ulicami będą mogły ominąć korki na sąsiednich ulicach. Dodatkowo z torowiska będą mogły korzystać także karetki pogotowia. Inwestycja ma kosztować 200 milionów złotych.<br/><br/>W grudniu 2012 zakończona zostanie budowa nowego odcinka Poznańskiego Szybkiego Tramwaju (PST). Nowy dwukilometrowy odcinek torów połączy obecną linie PST z Dworcem Kolejowym. Nowa linia prowadzona równolegle do torów kolejowych pozwoli części tramwajów na ominiecie zatłoczonych torowisk biegnących przez centrum miasta.<br/><br/>Głównym celem tej budowy jest zintegrowanie szynowej komunikacji miejskiej z transportem kolejowym, a dzięki powstającemu Zintegrowanemu Centrum Komunikacyjnemu Poznań Główny, także z dalekobieżną komunikacją autobusową. Inwestycja będzie kosztowała 130 milionów złotych.<br/><br/>„Po tych inwestycjach o kilka minut skróci się czas przejazdu tramwajem, a w przypadku przedłużenia szybkiego tramwaju jego dwie linie nie będą kolidowały z układem drogowym, co pozwoli na osiągnięcie prawie 100 procentowej punktualności” – powiedział PAP Dyrektor Zarządu Transportu Miejskiego Rafał Kupś.<br/><br/>Po wybudowaniu nowych odcinków linii tramwajowych całkowita sieć torów tramwajowych w Poznaniu będzie miała około 70 km długości.</p><div class="clearfix">	<img class="fright" src="http://p.ptwp.pl/fs/img/authors/pap_logo.gif" alt=""/></div>							</div>&#13;
&#13;
						&#13;
						&#13;
			</div></body></html>
