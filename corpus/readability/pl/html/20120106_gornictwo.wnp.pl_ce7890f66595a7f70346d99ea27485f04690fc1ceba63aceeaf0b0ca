<html><body><div><div class="body clearfix">&#13;
			&#13;
				<p class="firstp">Związkowcy z Jastrzębskiej Spółki Węglowej wskazują, że projekty Zakładowego Układu Zbiorowego Pracy i nowego regulaminu pracy zakładają pozbawienie pracowników wolnych sobót, Karty
Górnika oraz wprowadzenie motywacyjnego systemu płac.</p>				
<p class="advG">
	
	
	
	
</p>
&#13;
				&#13;
														&#13;
										&#13;
					&#13;
										&#13;
				<p class="firstp">
Związki ostrzegają, że jeśli te niekorzystne dla pracowników rozwiązania wejdą w życie, to w spółce może dojść do niepokojów społecznych.
<br/>
<br/>
O problemie związanym z projektami Zakładowego Układu Zbiorowego Pracy (ZUZP) oraz regulaminu pracy portal wnp.pl informował jako pierwszy. <a href="http://gornictwo.wnp.pl/kozlowski-solidarnosc-jsw-zarzad-podjal-probe-ogrania-strony-spolecznej,157180_1_0_0.html">Czytaj: Kozłowski, Solidarność JSW: zarząd podjął próbę ogrania strony
społecznej</a>
<br/>
<br/>
Związkowcy informują, że projekty Zakładowego Układu Zbiorowego Pracy (ZUZP) oraz regulaminu pracy dają też zarządowi JSW możliwość pozbawienia zatrudnionych dodatkowego urlopu oraz
obniżenia o 30 proc. nagród barbórkowych i czternastej pensji.
<br/>
<br/>
Poprzez wprowadzenie motywacyjnego systemu płac pracodawca będzie mógł też obniżyć pensje pracowników nawet o 50 proc.
<br/>
<br/>
Związkowcy wskazują, że zapisy projektów ZUZP i regulaminu w większości się powielają.
<br/>
<br/>
- Żeby Zakładowy Układ Zbiorowy Pracy wprowadzić, potrzeba woli dwóch stron - przypomina Roman Brudziński, wiceprzewodniczący Solidarności w JSW. - Jeśli nie będzie naszej zgody na
proponowane przez zarząd rozwiązania, to one nigdy nie wejdą w życie. Sytuacja gorzej wygląda z regulaminem pracy, który pracodawca ma prawo wprowadzić na mocy art. 104 Kodeksu pracy.
<br/>
<br/>
Związki wskazują, że proponowane przez zarząd JSW regulacje zakładają pracę 6 dni w tygodniu, ale bez żadnych dodatkowych gratyfikacji za przepracowane soboty.
<br/>
<br/>
- Mamy wrócić do tzw. czterobrygadówki, do rozwiązań preferowanych w latach 70-tych i na początku lat 80-tych - mówi Roman Brudziński. - Dla prezesa wolne soboty to anachronizm. Naszym
zdaniem fundując górnikom "prezent" w postaci dodatkowego dnia pracy, chce ukryć swoją nieudolność w zarządzaniu firmą.
<br/></p>							</div>&#13;
&#13;
						</div></body></html>
