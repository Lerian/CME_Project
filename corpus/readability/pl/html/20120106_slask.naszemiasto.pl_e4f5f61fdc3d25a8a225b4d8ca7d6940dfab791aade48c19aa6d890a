<html><body><div><div id="tresc"><p>
    Okazuje się, że na razie szturmu nie ma. To efekt m.in. wysokiego kursu korony oraz wzrostu cen za czeskie leki. &#13;</p>&#13;<p>- Na razie odwiedza nas niewielu klientów z Polski - przyznaje Lucyna Macura z apteki przy ul. Strzelniczej w Czeskim Cieszynie. - Wiem, że w Polsce leki miały podrożeć, ale u nas w styczniu również wzrósł podatek VAT na leki. Do tego kurs korony jest tak wysoki, że nawet Czechom czasami bardziej opłaca się kupować leki w Polsce niż u nas - przyznaje.&#13; &#13;</p><p>Obecnie za 100 koron trzeba zapłacić średnio 17,4 zł.  Czescy aptekarze są jednak przygotowani na Polaków, którzy zechcą sprawdzać ceny i kupować tańsze lekarstwa. &#13;&#13;</p><p>- Na co dzień respektujemy polskie recepty (oczywiście te ze 100-proc. odpłatnością - przyp. red.). To nie jest żaden kłopot. Podajemy też ceny leków i można je porównać z polskimi - stwierdza Michaela Zipserova z apteki "U Salvátora" na ulicy Głównej w Czeskim Cieszynie, która od lat ma stałą klientelę z Polski. &#13;&#13;</p><p>- Cieszynianie wiedzą, co jest u nas tańsze i kupują na przykład środki antykoncepcyjne. Po Nowym Roku coraz częściej pytają zaś o lekarstwa na nadciśnienie czy na cukrzycę - dodaje Zipserova.&#13;&#13;</p><p>Farmaceuci z polskiej strony granicy nie obawiają się odpływu klientów. Małgorzata Biesok, właścicielka apteki na Banotówce w Cieszynie, nie spodziewa się spadku obrotów.&#13;&#13;</p><p>- Koncerny są wprawdzie międzynarodowe i być może naszym pacjentom będzie się opłacać kupować za Olzą, zwłaszcza że Czesi mają czasami większe opakowania niż my i przez to niektóre leki wychodzą tam taniej, na razie jednak nie jesteśmy tego w stanie ocenić - stwierdza.</p><a name="czytaj_dalej"/><p> Dodaje również, że po noworocznych zmianach niektóre polskie leki staniały. Dla odmiany ceny innych, na przykład specyfiki dla astmatyków, poszły w górę. Zdrożały także insuliny. &#13;&#13;</p><p>- Istotne jest jednak co innego. Do tej pory informowaliśmy pacjentów o tańszych odpowiednikach. Teraz także mamy taki obowiązek, ale ich lista mocno się skurczyła. Jest więc tak, że mimo iż skład chemiczny leku jest identyczny z tym, jaki przepisał lekarz, program komputerowy nie pozwala go sprzedać, bo nie ma go wśród zamienników - tłumaczy Biesok. &#13;&#13;</p><p>Jej zdaniem, by Polakom opłacało się kupować leki za  Olzą, musieliby być w Czechach ubezpieczeni. Opinię tę potwierdzają aptekarze w Czeskim Cieszynie. &#13;&#13;</p><h2>Było taniej</h2>&#13;<p>Jeszcze z początkiem ubiegłego roku warto było pojechać do Czech i kupić lekarstwo lub skorzystać z usług medycznych.&#13;</p><p>Znacznie tańsze były przede wszystkim aspiryna oraz szczepionki dla dzieci na pneumokoki i meningokoki. &#13;&#13;</p><p>Warto było pojechać też po środki antykoncepcyjne, maści i leki przeciwbólowe. Dużym powodzeniem cieszyły się także usługi czeskich reumatologów, stomatologów i okulistów, do których chętnie zapisywali się polscy pacjenci.&#13;&#13;</p><a href="http://dziennikzachodni.pl" rel="external"><img src="http://nm.dz.com.pl/dz.png"/></a>&#13;<p>*</p><b><a href="http://www.dziennikzachodni.pl/artykul/486379,slaskim-pierdola-roku-2011-zostaje-zdjecia,id,t.html" rel="external">ŚLĄSKIM PIERDOŁĄ ROKU 2011 ZOSTAJE...</a></b>&#13;<p>*</p><b><a href="http://www.dziennikzachodni.pl/artykul/487231,dlugie-weekendy-2012-roku-zaplanuj-poradnik,id,t.html" rel="external">ZAPLANUJ DŁUGIE WEEKENDY 2012 ROKU</a></b>&#13;&#13;
    <p class="dodajArt textR marginG">Mieszkańcy informują:<a href="/twoj_artykul" class="dodajArt marginL">dodaj artykuł</a></p>
      </div>
    
    </div></body></html>
