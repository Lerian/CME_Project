<html><body><div><div id="artykul"><p>        Powiatowy lekarz weterynarii w </p><a href="http://olsztyn.gazeta.pl/olsztyn/0,0.html" class="external_link">Olsztynie</a><p>, Mirosław Karczewski, poinformował w czwartek o uchyleniu rozporządzenia z 27 września, które uznawało większość olsztyńskich osiedli mieszkaniowych za tzw. strefę zapowietrzoną ze względu na wystąpienie przypadków wścieklizny. </p><p>        Ogniskiem choroby była dzielnica Zatorze, gdzie pod koniec września znaleziono trzy nietoperze, u których wykryto tę chorobę. Od tego czasu służby weterynaryjne otrzymały zgłoszenia o znalezieniu kolejnych siedmiu nietoperzy, jednak we wszystkich przypadkach badania laboratoryjne w kierunku wścieklizny dały wynik ujemny. </p><p>        "Dlatego uznaliśmy, ze w mieście jest już bezpiecznie i uchylamy rozporządzenie nakładające obostrzenia na właścicieli zwierząt domowych" - powiedział Mirosław Karczewski. </p><p>        Przez ostatnie trzy miesiące w Olsztynie obowiązywał bezwzględny nakaz trzymania psów na uwięzi, a kotów w zamkniętych pomieszczeniach. Służby miejskie wyłapywały bezpańskie czworonogi i organizowały akcję bezpłatnych szczepień zwierząt domowych. </p><p>        Pracownicy Sanepidu zaszczepili kilka osób, w tym troje </p><a href="http://www.edziecko.pl/edziecko/0,0.html" class="external_link">dzieci</a><p>, które miały bezpośredni kontakt z chorymi nietoperzami. Organizowali także zajęcia profilaktyczne w olsztyńskich szkołach, podczas których tłumaczyli dzieciom, jak postępować, aby uniknąć zagrożeń związanych z chorobami zakaźnymi. </p><p>        Według służb sanitarnych wszystkie chore nietoperze były jednego gatunku - mroczek późny i prawdopodobnie pochodziły z tego samego gniazda. Przepisy sanitarne nakazują jednak w takich przypadkach wyznaczenia strefy zapowietrzonej o promieniu 3 km i tzw. strefy zagrożonej w promieniu 10 km od ogniska choroby. </p><p>        Odnalezienie chorych nietoperzy było pierwszym od dwóch lat przypadkiem wykrycia wścieklizny w okolicach Olsztyna.(PAP) </p></div>&#13;
			              &#13;
                          </div></body></html>
