<html><body><div><div id="artykul"><p>        Spotkanie z prasą zorganizowało Polskie Towarzystwo Alergologiczne w ramach konferencji organizacji Global Alliance Against Respiratory Diseases (GARD), która odbywa się w </p><a href="http://warszawa.gazeta.pl/warszawa/0,0.html" class="external_link">Warszawie</a><p> 23 i 24 września. </p><p>        Wśród najbardziej powszechnych przewlekłych chorób układu oddechowego (Chronic Respiratory Diseases - CRD) znajdują się </p><a href="http://info.zdrowie.gazeta.pl/temat/zdrowie/astma" class="external_link">astma</a><p>, </p><a href="http://info.zdrowie.gazeta.pl/temat/zdrowie/przewlek%C5%82a+obturacyjna+choroba+p%C5%82uc" class="external_link">przewlekła obturacyjna choroba płuc</a><p> (POChP) oraz przewlekły nieżyt nosa. Jak powiedział w rozmowie z PAP prof. Piotr Kuna z Kliniki Chorób Wewnętrznych, Astmy i Alergii Uniwersytetu Medycznego w Łodzi, na te trzy choroby choruje na świecie ponad 1 mld ludzi. Co roku umiera spośród nich ponad 4 mln. Do dziś nie znaleziono skutecznego sposobu walki z tymi chorobami ani zahamowania wysokiej i wciąż rosnącej śmiertelności, która jest ich skutkiem. </p><p>        "Dwa najważniejsze elementy przyczyniające się do powstawania chorób układu oddechowego stanowią zmiany w naszym środowisku i w sposobie życia oraz palenie tytoniu" - powiedział prof. Kuna. Wyjaśnił, że takimi niekorzystnymi zmianami środowiska są m.in. zwiększenie ilości spalin samochodowych, czy przenoszenie się ludzi ze wsi - gdzie żyli wśród zieleni - do miast, w których warunki dla funkcjonowania układu oddechowego nie są już tak korzystne. "Musimy podejść do tego niezwykle kompleksowo, kompletnie zmienić nasze miasta. Nasze miasta i </p><a href="http://www.domiporta.pl/" class="external_link">domy</a><p> powinny być zatopione w zieleni, tylko to może nas uratować przed narastającą epidemią  tych chorób (CRD - PAP)" - powiedział ekspert. </p><p>        Prof. Piotr Kuna przypomniał, że Zgromadzenie Ogólne ONZ uchwaliło 21 września deklarację polityczną dotyczącą światowej walki z chorobami niezakaźnymi. Ekspert wymienił, że najważniejszymi spośród takich chorób są kolejno: choroby układu sercowo-naczyniowego, </p><a href="http://info.zdrowie.gazeta.pl/temat/zdrowie/nowotwory" class="external_link">nowotwory</a><p> i choroby układu oddechowego. "To są na świecie trzy najważniejsze przyczyny zgonów" - powiedział ekspert. Zaznaczył jednak że spośród nich tylko chorób układu oddechowego nie daje się skutecznie leczyć. </p><p>        "Musimy pracować nad świadomością tego, jakim zagrożeniem dla naszego zdrowia i życia są choroby układu oddechowego. Szczególnie że one w większości zaczynają się we wczesnym dzieciństwie" - zaznaczył specjalista. Przyznał, że jeśli CRD diagnozowane będzie u pacjentów wcześniej, koszty leczenia takich osób mogą być znacznie mniejsze. </p><p>        Celem konferencji GARD ma być przedstawienie i omówienie problemu przewlekłych chorób układu oddechowego, zaprezentowanie programu GARD uwzględniającego rolę lekarza rodzinnego w leczeniu przewlekłych chorób układu oddechowego, dyskusję nad jego dostosowaniem i wdrożeniem w krajach Unii Europejskiej. Podczas Konferencji przedstawione zostały prowadzone w Polsce programy i inicjatywy poświęcone walce z przewlekłymi chorobami układu oddechowego (badanie ECAP i GATS, Program POLASTMA oraz inne osiągnięcia, np. w zakresie walki z chorobą tytoniową). Jednym z celów konferencji jest opracowanie dokumentu, który zostanie przedstawiony na posiedzeniach Grupy Roboczej Zdrowia Publicznego w czasie polskiej prezydencji. </p><p>        GARD jest odpowiedzią Światowej Organizacji Zdrowia (WHO) na narastający problem chorób układu oddechowego. Organizacja powstała w 2006 roku. Łączy instytucje działające w sferze walki z chorobami układu oddechowego. Jej celem jest wypracowanie strategii zapobiegania chorobom układu oddechowego możliwych do zastosowania w każdym kraju. </p></div>&#13;
			              &#13;
                          </div></body></html>
