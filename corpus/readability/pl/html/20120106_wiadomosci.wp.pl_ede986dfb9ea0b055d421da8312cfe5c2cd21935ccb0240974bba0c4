<html><body><div><div class="txt WAI-Text czytajto" id="intertext1">


								<strong>Jako pierwsi rok 2012 powitali w sobotę o godz. 11 czasu polskiego mieszkańcy Samoa, wyspiarskiego państwa na południowym Pacyfiku. Następnie noworoczne toasty wznieśli mieszkańcy Nowej Zelandii, a później Australijczycy.&#13;
</strong><p>&#13;
Tłumy turystów i miejscowych uczestniczyły w noworocznych zabawach na Samoa, znajdując jeszcze jeden powód do świętowania - po raz pierwszy kraj ten witał Nowy Rok jako pierwszy na świecie, a nie ostatni.&#13;
</p><p>&#13;
Jest to spowodowane decyzją, by przejść na zachodnią stronę międzynarodowej linii zmiany daty, "gubiąc" dzień 30 grudnia. Ta zmiana została podyktowana względami gospodarczymi - dzięki przejściu z czwartku od razu w sobotę Samoa znalazła się w tej samej strefie czasowej, co jego kluczowi partnerzy handlowi tacy jak </p><a href="/query,australia,szukaj.html">Australia</a><p> czy </p><a href="/query,nowa%20zelandia,szukaj.html">Nowa Zelandia</a><p>. Do tej pory przez różnicę w czasie każdego tygodnia Samoa traciło dwa dni handlowe.&#13;
</p><p>&#13;
Nieco mniej hucznie rok 2012 witano w Nowej Zelandii, gdzie toasty wzniesiono w południe czasu polskiego. Ze względu na złą pogodę - ulewy i burze z piorunami - trzeba było odwołać pokazy sztucznych ogni m.in. w stolicy kraju, Wellington, i Mount Maunganui na Wyspie Północnej. Więcej szczęścia mieli mieszkańcy Auckland, którzy mogli podziwiać imponujący pokaz fajerwerków odpalanych ze słynnej Sky Tower.&#13;
</p><p>&#13;
O godz. 14 czasu polskiego </p><a href="/query,nowy%20rok,szukaj.html">Nowy Rok</a><p> przywitali Australijczycy. Ponad milion ludzi zebrał się na brzegu zatoki w Sydney, żeby podziwiać tradycyjny pokaz sztucznych ogni na tle Harbour Bridge. &#13;
</p><p>&#13;
O 13:00 Nowy Rok rozpoczął się na rosyjskiej Kamczatce, a o 14:00 w Australii. O 16:00 czasu środkowoeuropejskiego świętować zaczynają mieszkańcy Tokio, a godzinę później - w Pekinie. Dwie godziny przed Polską korki szampana wystrzelą w Moskwie.&#13;
</p><p>&#13;
W wielu miejscach na zachód od naszego kraju, Nowy Rok zostanie przywitany już po północy czasu środkowoeuropejskiego. &#13;
</p><p>&#13;
Najpóźniej Nowy Rok będą obchodzić między innymi mieszkańcy Hawajów - jutro o 11:00 naszego czasu oraz wyspy Tutuila na Oceanie Spokojnym - o 12:00.</p>			
				

						
				<p><small>(db,  kab)</small></p>

								
											</div>

			

			
				
			<div class="wpsocial-fbFanpageBox">
				<p>Polub <a href="https://www.facebook.com/wiadomosciwppl" title="Profil redakcji" class="name" rel="nofollow" target="_blank">wiadomości.wp.pl</a> na Facebooku</p>
				
				
			</div>
		
									
			</div></body></html>
