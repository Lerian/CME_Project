<html><body><div><div id="article">&#13;
<p id="articleDate">dodano: <span>3 stycznia 2012, 19:30</span></p>&#13;
<p id="articleTags"><span>tagi:</span><a href="/apps/pbcs.dll/section?Category=TAGI01&amp;Keyword=%B6lub" title="ślub">ślub</a><a href="/apps/pbcs.dll/section?Category=TAGI01&amp;Keyword=piekny_%B6lub" title="piekny ślub">piekny ślub</a></p>&#13;
<h1>Piękny Ślub: Razem do końca życia</h1>&#13;
&#13;
<p id="articleByline">&#13;
&#13;
&#13;
    (af)&#13;
&#13;
</p>&#13;
&#13;
<p id="articleSummary">Wśród 37 par, które walczą o nagrodę w plebiscycie na pierwszym miejscu na razie są Dominika i Krzysztof.</p>&#13;
&#13;
&#13;
<div class="articlePicture">&#13;
    <a class="picture" href="/apps/pbcs.dll/misc?url=/templates/zoom.pbs&amp;Site=GS&amp;Date=20120103&amp;Category=PIEKNYSLUB01&amp;ArtNo=563808030&amp;Ref=AR"><img src="/apps/pbcsi.dll/bilde?Site=GS&amp;Date=20120103&amp;Category=PIEKNYSLUB01&amp;ArtNo=563808030&amp;Ref=AR&amp;border=0&amp;MaxW=280" alt="Dominika i Krzysztof"/></a>&#13;
    &#13;
    <p><span>(Archiwum prywatne)</span></p>&#13;
</div>&#13;
&#13;
&#13;
<p>Mają około 1,5 tys. głosów, ale szansę na wygraną ma każda para. Głosowanie trwa do 29 stycznia! Wybierz swoich faworytów. <br/><br/>Dominika mieszka w Maciejewie, Krzysztof jest z Brudzewic. Tych dwoje dwudziestolatków poznało się rok temu podczas zabawy w dyskotece w Stargardzie Szczecińskim. <br/><br/>- Było to 12 listopada. Ja bawiłam się na imprezie ze znajomymi, a Krzysiek obchodził tam 20 urodziny - opowiada Dominika. - Spotkaliśmy się na parkiecie. Kilka krótkich spojrzeń, później rozmowa i spotkanie następnego dnia przy kolacji. Już wtedy zostaliśmy parą. <br/><br/>Okazało się, że oczekiwania Dominiki i Krzysztofa są podobne. Oboje szukali osoby, z którą mogliby spędzić resztę życia. Nie interesowały ich przygody, tylko prawdziwa miłość, na zawsze. <br/>- Podobało mi się jak Krzysztof opowiadał o planach na przyszłość, jak dojrzale mówił o rodzinie, uczuciach - wspomina Dominika. - Tak się złożyło, że moje urodziny, które wypadają trzy dni po jego spędziliśmy już, jako para. Po siedmiu miesiącach okazało się, że będziemy mieli dziecko. <br/>Ich rodzice domyślali się już wcześniej. Wiadomość o ciąży najbardziej zaskoczyła samą Dominikę, ale była bardzo szczęśliwa. Teraz mieli tworzyć prawdziwą rodzinę. Na początku przyjeżdżali do siebie pokonując ok. 40 km, później zamieszkali razem. Dominika kończyła szkołę w Szczecinie, Krzysztof pracował. <br/><br/>- Niestety Amelka, która ma przyjść na świat w lutym ma chorą nerkę - dodaje dziewczyna. - Ten dzień, w którym o tym się dowiedziałam był smutny a zarazem radosny. Dokładnie 15 listopada w moje urodziny pojechałam na badanie USG. Przyjechałam zapłakana. Krzyśka nie było, pomyślałam, że zapomniał o moich urodzinach i badaniu, ale po chwili przyjechał. W prezencie, który dostałam od niego z kwiatami, w ozdobnej świeczce schowany był pierścionek. Drapiąc się po głowie zapytał, czy zostanę jego żoną. Znów się rozpłakałam i natychmiast się zgodziłam. <br/><br/>Młodzi planowali ślub we wrześniu, kiedy Amelka będzie już trochę większa. Mama Dominiki znalazła informację o plebiscycie Piękny Ślub, postanowili spróbować sił. Ślub po narodzinach córeczki byłby już pełnym spełnieniem marzeń. <br/><br/>- Dominika jest całym moim światem, chociaż nasza córeczka jest chora to wspieramy się i chcemy stworzyć wspaniałą rodzinę - mówi Krzysztof. <br/><br/>Więcej na temat plebiscytu, wyniki głosowania na żywo oraz kandydatów znajdziesz na <a href="http://www.gs24.pl/apps/pbcs.dll/section?Category=PIEKNYSLUB00"><b>www.gs24.pl/pieknyslub</b></a></p><p class="adholder_srodek1"/>&#13;
&#13;
&#13;
&#13;
&#13;
&#13;
&#13;
&#13;
</div>&#13;
&#13;
</div></body></html>
