<html><body><div><div class="articlePictureWide">&#13;
    <img src="/apps/pbcsi.dll/bilde?Site=NW&amp;Date=20110727&amp;Category=REGION00&amp;ArtNo=914878331&amp;Ref=AR&amp;border=0&amp;MaxW=666" alt="Gorączka krwotoczna znów atakuje na Podkarpaciu" title="Gorączka krwotoczna znów atakuje na Podkarpaciu"/>&#13;
    <p>  (fot. Liliana Kosakowska)</p>&#13;
</div>&#13;
    &#13;
    <div id="intertext1" class="intextAd">&#13;
        &#13;
        &#13;
        &#13;
        <p><b>W szpitalu w Brzozowie leży pacjent z podejrzeniem zakażenia wirusem Hanta</b>. Trwają ostatnie testy. Jeśli się potwierdzą, będzie to już czwarty chory na gorączkę krwotoczną w tym roku.<br/> <br/>Pierwsze ognisko tej niebezpiecznej choroby w Polsce wykryto 4 lata temu właśnie na Podkarpaciu. Od tego czasu zachorowało już 30 osób. <br/><br/>Można jednak przypuszczać, że już w 2003 r. choroba dała o sobie znać, gdyż na terenie Bieszczadów doszło wówczas do wystąpienia tajemniczej "grypowej” choroby u pracowników leśnych. Zapadło na nią wówczas kilkadziesiąt osób.</p>&#13;
&#13;
<p class="adholder_srodek1"/><p id="block2"/><h2>Wszystko przez gryzonie</h2>&#13;
    <p>- <b>Gorączka krwotoczna to choroba zakaźna, którą przenoszą pospolite gryzonie</b> – mysz polna, domowa, leśna, szczur wędrowny, czy nornice – mówi Dorota Gibała z wojewódzkiego sanepidu. – Wirus obecny jest w moczu, odchodach i ślinie zakażonych gryzoni. <br/><br/>Jak przenosi się na człowieka? - <b>Wydalany z moczem gryzoni zakaża otoczenie</b>. Zakażenia wśród ludzi szerzą się najczęściej drogą pokarmową oraz wziewną, ale zdarzają się również zachorowania po pokąsaniu przez gryzonie – tłumaczy D. Gibała. <br/><br/><b>Możemy więc złapać chorobę, kiedy np. odkurzamy altanki, piwnice, magazyny, domki na działce i letniskowe, bo wirus unosi się wraz z kurzem</b>. Zarazimy się też biorąc do ust ręce, którymi wcześniej dotykaliśmy np. składowane w piwnicy warzywa, po których biegały myszy. <b>Wirus nie przenosi się z człowieka na człowieka</b>. <br/><br/></p><blockquote><p>Gorączka krwotoczna atakowała dotąd w okolicach Sanoka, Brzozowa, Leska, Krosna, Ustrzyk, Przemyśla, Dębicy i Stalowej Woli. </p></blockquote><p/>&#13;
&#13;
&#13;
<h2>Wirus potrafi zabić</h2>&#13;
    <p><b>Objawy choroby to gorączka, dreszcze, bóle mięśni, stawów, kości, zaburzenia widzenia</b>. Dlatego myli się ją często z infekcją grypową. Okres wylęgania trwa od 2 do 5 tygodni.<b> Wirus atakuje naczynia krwionośne</b>, dlatego mogą, ale nie muszą pojawić się krwawe wysięki na skórze (jak przy sepsie). Uszkadza narządy wewnętrzne. Głównie niszczy nerki. <br/><br/>Hanta zabił już w Polsce dziecko. <b>W porę wykryty nie musi oznaczać śmierci</b>. Zdarzają się też przypadki, że zakażenie przebiega bezobjawowo. <br/><br/>- <b>Wśród chorych na Podkarpaciu u 26 doszło do uszkodzenia nerek, naczyń krwionośnych i wątroby. Pięć osób wymagało dializ</b> – mówi Wacław Bentkowski, ordynator oddziału nefrologii i dializoterapii w Wojewódzkim Szpitalu Specjalistycznym w Rzeszowie, który temat wirusów hanta omawiał na ostatniej konferencji Polskiego Towarzystwa Nefrologicznego. – U jednego z pacjentów przebieg choroby był tak ciężki, że potrzebny był przeszczep nerek. <br/><br/>Ordynator dodaje, że<b> choroba dotyka ludzi w różnym wieku, zarówno kobiet, jak i mężczyzn</b>. To kwestia odporności. <br/><br/>- Leczyłem na swoim oddziale pięciu pacjentów. Francuzkę, która wyszła za Polaka i razem prowadzili ekologiczne gospodarstwo sprzedając kozie sery, żywiąc się naturalnymi produktami. Mogła się więc zetknąć z gryzoniami – mówi. <br/><br/>Kobieta była w 10 tygodniu ciąży. Trafiła do szpitala z ostrą niewydolnością nerek. Potrzebne były dializy. Na szczęście nie doszło do trwałego uszkodzenia nerek. <br/><br/>- Urodziła zdrowego synka, a nie tak dawno drugie dziecko – mówi ordynator. -  Kolejny pacjent to kierownik piekarni, który łapał myszy na łapkę. Inny to nauczyciel, który zaraził się podczas rozbiórki starego domu rodziców, wybierając piasek spod podłogi. U nich też finał choroby był szczęśliwy. Zachorował też artysta ludowy pracujący w skansenie, gdzie, jak mówi "myszy jest do czorta”.</p><h2>Problem narasta</h2>&#13;
    <p>Wylicza, że<b> w Europie dochodzi do 6 tys. zakażeń rocznie</b>. Eksperci zastanawiają się, czy grozi nam epidemia. Specjalistyczne laboratorium w Belgii bada tylko wirusy Hanta. <br/><br/>Po raz pierwszy hantawirusa wykryto w Korei w latach 70. w mieście Hanta. Dziś zakażenia występują na wszystkich kontynentach.</p>&#13;
        <p class="articleNextStart"/>&#13;
    </div>&#13;
&#13;
    &#13;
    &#13;
    &#13;
</div></body></html>
