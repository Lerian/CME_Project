<html><body><div><div class="box articleSingle print" id="articleSingle1">
    <p class="boxBegin"/>
    <p class="boxHeader">
                        <h1>Psy zagryzły 42-latkę. Prawdopodobnie czekała na przystanku</h1>
		
		
        	</p>
	<div class="boxBody">
		<p class="details">
        									<span class="i1 ilast date">
					Poniedziałek, 2 stycznia 2012 (17:42)									</span>
					</p>
        				<div class="lead textContent">
	    	<p><strong>Ciało 42-letniej kobiety znaleziono za przystankiem autobusowym w Kraczewicach na Lubelszczyźnie. Miała liczne rany kąsane. Jak wykazała sekcja zwłok, najprawdopodobniej zagryzły ją psy.</strong></p>
		</div>
				<div class="text textContent">
		 	<p><i>Na ciele kobiety ujawniono liczne rany w obrębie głowy, szyi, kończyn i tułowia, odpowiadające ranom kąsanym. Biegły lekarz medycyny stwierdził, iż przyczyną zgonu było wykrwawienie z powodu tych ran</i> - poinformowała rzeczniczka Prokuratury Okręgowej w Lublinie Beata Syk-Jankowska. Dodała, że będą jeszcze prowadzone dalsze badania biologiczne. </p>
<p>Ciało kobiety znaleziono obok przystanku autobusowego w Kraczewicach. Mieszkanka miejscowości Kolonia Poniatowa dojeżdżała z tego przystanku do pracy do Lublina. Na znajdującej się w pobliżu fermie drobiu właściciel znalazł w 35 zagryzionych kur. </p>
<p>"Podejrzane" cztery psy, należące do jednego właściciela - mieszkańca Kraczewic, policja przewiozła na obserwację do Instytutu Weterynarii Uniwersytetu Przyrodniczego w Lublinie. Od zwierząt pobrano też materiały do badań biologicznych, które mają wykazać, czy miały one związek ze śmiercią kobiety. </p>



<p>Śledztwo w sprawie nieumyślnego spowodowania śmierci kobiety prowadzi Prokuratura Rejonowa w Opolu Lubelskim.</p>		</div>
		
                    <p class="category">
                <h3>
                    <span class="label">Artykuł pochodzi z kategorii:</span>
                    <span class="value">Polska</span>
                </h3>
            </p>
        
		
	

        <div class="source">
                        <cite>
                                    <a href="http://www.rmf24.pl/zrodla" target="_blank">
                                                    <img src="http://i.iplsc.com/pap/00008UV5M89L9IQ9-C301.jpg" alt="PAP"/>
                                                    </a>
                			</cite>
		</div>





		<p id="adBox625">
					</p>
        
	</div>
	<p class="boxEnd"/>
</div>




                </div></body></html>
