<html><body><div><div class="storyContent">
		<div class="articleLeftBox">
				<div class="seealso">
							<div class="fot">
										<a href="/galeria/9138,1,776848.html">
											<img src="http://grafik.rp.pl/grafika2/776848,798331,3.jpg" alt=""/>
										</a>
										<p class="source">źródło: Fotorzepa</p>
										<p class="author">autor: Radek Pasterski</p>
										</div>
								
							
							</div>
					</div>
		<p class="lead" itemprop="description">Naukowcy powinni wstrzymać się z publikowaniem informacji o zjadliwych szczepach grypy, bo mogą na tym skorzystać terroryści</p>
		<p>Tak  przynajmniej chce amerykańska National Science Advisory Board for  Biosecurity (NSABB), która zarekomendowała dwóm najpoważniejszym pismom  naukowym na świecie - „Science" i „Nature" wycięcie z tekstów badaczy kluczowych fragmentów. Oficjalnie uzasadnienie dla  cenzury - te informacje mogą posłużyć wrogim siłom do stworzenia  niebezpiecznych szczepów ptasiej grypy i zaatakowanie USA. Naukowcy i  szefowie pism zaprotestowali.</p>&#13;
<p>NSABB to  rada gromadząca kilkudziesięciu naukowców z agend rządowych i spoza nich  powołana do życia w 2001 roku po próbach ataku wąglikiem. Rekomendacja  wycofania z druku najważniejszych fragmentów materiałów o zjadliwych szczepach ptasiej grypy jest jednak nawet dla  NSABB rzeczą bez precedensu. Chodzi o taką mutację wirusa, która  umożliwia mu łatwiejsze przenoszenie się między fretkami. Zdaniem  amerykańskich ekspertów rządowych ta wiedza może pomóc w przygotowaniu wirusa ptasiej grypy skrajnie niebezpiecznego dla  człowieka. I ta wiedza musi pozostać tajemnicą. Mogą mieć do niej  ewentualnie dostęp wybrani naukowcy, ale dopiero po ich uwierzytelnieniu  i zaakceptowaniu.</p>&#13;
<p><a href="http://www.facebook.com/pages/Serwis-Naukowy-rppl/381918102441" target="_blank"><img src="http://static.presspublica.pl/red/rp/img/nauka/fb_m.jpg" alt=""/></a>System  pozwalający na uwierzytelnianie naukowców jest dopiero przygotowywany -  przyznał Anthony Fauci z National Institutes of Health. Ale jeszcze go  nie ma.</p>&#13;
<p>Jeden z  naukowców pracujących nad ptasią grypą - światowej sławy wirusolog dr  Albert Osterhaus z Uniwersytetu Erazma w Rotterdamie - już zapowiedział,  że „kompletnie nie zgadza się" z propozycją NSABB. Zażądał od „Science" prawa do opisania sprawy w specjalnym  artykule, w którym wyjaśniłby również „ugięcie się" przed amerykańską  agencją. Drugi zespół - z Uniwersytetu Wisconsin - przeredagował swoją  publikację dla magazynu „Nature".</p>&#13;
<p>Również  redaktorzy pism naukowcy nie pozostali obojętni wobec próby cenzury prac  naukowych. „Wielu badaczy zajmujących się grypą w dobrej wierze ma  prawo dostępu do szczegółów tych eksperymentów aby chronić społeczeństwo. Zwłaszcza jeśli pracują nad zbliżonymi  szczepami ptasiej grypy" - uważa Bruce Alberts, redaktor naczelny  „Science". Jednak pismo przychyli się do rekomendacji NSABB o ile  agencja przedstawi wiarygodny plan przekazania ocenzurowanych informacji zweryfikowanym naukowcom.</p>&#13;
<p>Podobnie  zamierza zrobić „Nature". „Dla zdrowia publicznego niezwykle ważne jest,  by naukowcy mieli pełny dostęp do wszystkich danych dotyczących wirusów  grypy" - podkreśla dr Philip Campbell z „Nature".</p>&#13;
<p>NSABB nie dysponuje jednak żadnymi środkami mogącymi uniemożliwić publikację materiałów poświęconych ptasiej grypie.</p><p class="clr"/>
		</div>
		
		<div id="articleCopyright">
			
			<div id="articleCopyrightBox">
				<p id="articleCopyrightCloseIcon"/>
				<p id="articleCopyrightText">
					Żadna część jak i całość utworów zawartych w dzienniku nie może być powielana i rozpowszechniana 
					lub dalej rozpowszechniana w jakiejkolwiek formie i w jakikolwiek sposób (w tym także elektroniczny 
					lub mechaniczny lub inny albo na wszelkich polach eksploatacji) włącznie z kopiowaniem, szeroko pojętą digitalizacją, 
					fotokopiowaniem lub kopiowaniem, w tym także zamieszczaniem w Internecie - bez pisemnej zgody GREMI MEDIA Sp. z o.o. 
					Jakiekolwiek użycie lub wykorzystanie utworów w całości lub w części bez zgody GREMI MEDIA Sp. z o.o. 
					lub autorów z naruszeniem prawa jest zabronione pod groźbą kary i może być ścigane prawnie.
				</p> 
			</div>
			<p class="clr"/>
		</div>
		
		</div></body></html>
