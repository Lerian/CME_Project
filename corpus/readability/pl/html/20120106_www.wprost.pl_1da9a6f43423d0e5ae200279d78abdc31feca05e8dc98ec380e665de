<html><body><div><p class="div-header">Drugi stopień zagrożenia lawinowego, w pięciostopniowej rosnącej skali,
ogłosili na północnych stokach Babiej Góry w Beskidach ratownicy grupy
beskidzkiej GOPR. Dotychczas obowiązywał tam najniższy, pierwszy stopień
zagrożenia. </p>
<div class="div-content"><p>Goprowcy poinformowali, że wzrost zagrożenia&#13;
wystąpił w żlebach i jarach. Silny wiatr południowo-zachodni utworzył&#13;
tam zaspy, które są źle związane z gruntem. Śniegu leży tam około 40 cm.&#13;
&#13;
</p><p>GOPR podało, że warunki turystyczne na Babiej Górze są trudne. W&#13;
ciągu ostatniej doby przybyło kilka centymetrów śniegu. Przy schronisku&#13;
na Markowych Szczawinach leży go obecnie 37 cm. Na większości obszaru&#13;
pokrywę śnieżną stabilizuje roślinność. W miejscach o podłożu&#13;
trawiastym jest ona jednak słabo związana z podłożem. Grzbiet góry jest&#13;
wywiany. W niedzielę rano temperatura wynosiła tam -5 stopni C. Wiał&#13;
bardzo silny północny i północno-wschodni wiatr.</p>&#13;
&#13;
&#13;
&#13;
<p>Babia Góra jest najwyższą górą w Beskidach. Mierzy 1725 m npm. Drugi stopień
oznacza, iż występuje umiarkowane zagrożenie lawinowe.&#13;
Pokrywa śnieżna jest średnio związana. Do zejścia lawiny może dojść&#13;
przy dość znacznym obciążeniu, np. przez grupę narciarzy, na stromych,&#13;
lawiniastych stokach. W związku z tym trzeba zachowywać szczególną&#13;
ostrożność przy pokonywaniu stoków zawietrznych i przełęczy.</p><p>zew, PAP<br/> </p></div>
</div></body></html>
